1$0000270 

༼༡༽ ༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་བཀའ་འགྲེལ་སྦས་དོན་ཟབ་མོའི་གཏེར་གྱི་ཁ་འབྱེད་ཀྱི་དགོངས་འགྲེལ་ཀུན་མཁྱེན་བླ་མའི་དགོངས་དོན་རབ་གསལ་ཞེས་བྱ་བའི་དབུ་ཕྱོགས་བཞུགས་པ་ལེགས་སོ།། ༼༢༽ ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་བཀའ་འགྲེལ་སྦས་དོན་ཟབ་མོའི་གཏེར་གྱི་ཁ་འབྱེད་དགོངས་འགྲེལ་ཀུན་མཁྱེན་བླ་མའི་དགོངས་དོན་རབ་ཏུ་གསལ་བ་ཞེས་བྱ་བ་བླ་མ་དང་ལྷག་པའི་ལྷ་མཆོག་རྒྱལ་བ་མི་ཕམ་མགོན་པོ་ལ་གུས་པས་ཕྱག་འཚལ་ལོ། །རྨད་བྱུང་ཐུགས་བསྐྱེད་རྒྱ་ཆེན་ཚོགས་གཉིས་བསགས། །རྣམ་འདྲེན་སྟོབས་བཅུའི་དབང་ཕྱུག་འཕགས་པ་བརྙེས། །མཛད་ཕྲིན་གསེར་གྱི་རྩིབས་ལྡན་ཉི་མའི་གཉེན། །སྟོན་མཆོག་ཐུབ་དབང་ཞབས་ལ་སྤྱི་བོས་འདུད། །རྣམ་གྲོལ་སྐུ་གསུམ་བརྙེས་ཀྱང་ཐུབ་པའི་བསྟན། །མཐོན་པོར་འདེགས་པའི་རིན་ཆེན་ཁྲིར་འཁོད་ནས། །ཐེག་ཆེན་ཆོས་ཀྱི་ཉི་འོད་ས་གསུམ་ ༼༣༽ ཁྱབ། །རྒྱལ་ཚབ་མི་ཕམ་མགོན་ལ་གུས་ཕྱག་འཚལ། །རྒྱལ་ཡུམ་བརྒྱུད་འཛིན་རྒྱ་བོད་མཁས་ཀུན་དང༌། །ཁྱད་པར་མདོ་སྔགས་ཆོས་ཚུལ་ཀུན་མཁྱེན་པའི། །ཆོས་ཀྱི་སྤྱན་ལྡན་ཀུན་མཁྱེན་ཡབ་སྲས་ནས། །ཡོངས་འཛིན་མཆོག་གི་བར་དུ་བྱོན་རྣམས་རྒྱལ། །རྒྱལ་ཡུམ་དགོངས་འགྲེལ་རྒྱན་གྱི་ཚིག་དོན་རྣམས། །ཧ་ཅང་རྒྱས་མིན་མདོར་བསྡུས་པའང་མིན་པར། །ཚིག་འཇམ་གོ་བདེའི་ངག་གིས་འདིར་བཤད་བྱ། །དཔྱོད་ལྡན་གཟུར་གནས་རྣ་བ་བླགས་ཏེ་ཉོན། །འདིར་གངས་ཁྲོད་བསྟན་པའི་མངའ་བདག་འཇམ་མགོན་དམ་པ་དཔལ་ལྡན་ས་སྐྱ་པའི་བསྟན་འཛིན་ཡོངས་ཀྱི་གཙུག་རྒྱན་ཀུན་མཁྱེན་ཆོས་ཀྱི་རྒྱལ་པོ་རྒྱལ་བ་གོ་བོ་རབ་འབྱམས་བསོད་ནམས་སེངྒེ་ ༼༤༽ ཞེས་ཉི་འོག་གི་རྒྱལ་ཁམས་ཀུན་ཏུ་ཡོངས་སུ་གྲགས་པ་དེས་མཛད་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་སྦས་དོན་ཟབ་མོའི་གཏེར་གྱི་ཁ་འབྱེད་ཀྱི་དགོངས་འགྲེལ་ལས་དང་པོ་པ་རྣམས་ལ་ཕན་པའི་ཕྱིར་དུ་རིག་པ་རྣམ་གྲངས་དང་བརྡ་འཆད་གཙོ་བོར་གྱུར་པའི་སྤྱིའི་ངག་གིས་འཆད་པ་དོན་གསུམ་སྟེ།

བརྗོད་བྱ་ཤེར་ཕྱིན་ལ་འཇུག་པའི་ཡན་ལག་མཆོད་བརྗོད། རྗོད་བྱེད་བསྟན་བཅོས་ལ་འཇུག་པའི་ཡན་ལག་དགོས་འགྲེལ། བསྟན་བཅོས་ཀྱི་བརྗོད་བྱ་མངོན་རྟོགས་བཤད་པའོ། །དང་པོ་ལ་གསུམ་སྟེ། འཕགས་པས་ཇི་ལྟར་ཕྱེ་བའི་ཚུལ། སློབ་དཔོན་གྱིས་ཇི་ལྟར་བཀྲལ་བའི་ཚུལ། གནད་ཀྱི་དོན་ངོས་གཟུང་བའོ། །དང་པོ་ནི། རྒྱན་གྱི་མཆོད་བརྗོད་ཀྱི་ཚིག་རྐང་དང་པོས་རྟེན་གྱི་གང་ཟག་ཉན་རང་འཕགས་པའི་དབང་དུ་མཛད་ནས་གཞི་ཤེས་ཀྱི་ཐུན་མོང་མ་ཡིན་པའི་ཡོན་ཏན་དང༌། ཚིག་རྐང་གཉིས་པས་རྟེན་གྱི་གང་ཟག་བྱང་སེམས་འཕགས་པའི་དབང་དུ་མཛད་ནས་ལམ་ཤེས་ཀྱི་ཐུན་མོང་མ་ཡིན་པའི་ཡོན་ཏན་དང༌། ཚིག་རྐང་གསུམ་པས་རྟེན་གྱི་གང་ཟག་སངས་རྒྱས་འཕགས་པའི་དབང་དུ་མཛད་ནས་རྣམ་མཁྱེན་གྱི་ཐུན་མོང་མ་ཡིན་པའི་ཡོན་ཏན་བརྗོད་པ་སྔོན་དུ་བཏང་ནས། ཚིག་རྐང་བཞི་པས་སངས་རྒྱས་ཀྱི་ཡུམ་བདག་མེད་རྟོགས་པའི་ཐེག་ཆེན་སློབ་མི་སློབ་ཀྱི་མཁྱེན་པ་མཐའ་དག་ལ་དངོས་བཏགས་མ་ཕྱེ་བའི་ཤེར་ཕྱིན་དུ་བྱས་ནས་དེ་ལ་འདིར་ཕྱག་འཚལ་བ་བསྟན་པ་ཡིན་ནོ། །ཞེས་འཆད་ ༼༥༽ པ་ལ་ཉིར་སྣང་དུ། འཕགས་པའི་གང་ཟག་ཐམས་ཅད་ཀྱི་དབང་དུ་མཛད་ནས་ཐམས་ཅད་མཁྱེན་པ་ཉིད་གསུམ་གྱི་ཐུན་མོང་མ་ཡིན་པའི་ཡོན་ཏན་ཉེ་བར་འགོད་པ་སྔོན་དུ་འགྲོ་བས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ། །ཞེས་པ་འདི་བྱུང༌། དེ་ལྟར་མཁྱེན་གསུམ་སྤྱིའི་ཡོན་ཏན་བརྗོད་པའི་སྒོ་ནས་བྱེ་བྲག་སངས་རྒྱས་ཀྱི་ཡུམ་ལ་ཕྱག་མཛད་ནས་ཤུགས་ལ་མཁྱེན་གསུམ་དེའི་མངོན་པར་རྟོགས་པའི་རྒྱན་གྱི་མན་ངག་གི་བསྟན་བཅོས་རྩོམ་པར་དམ་བཅའ་བ་བསྟན་པ་ཡིན་ནོ། །ཞེས་འཆད་པ་ལ་ཞེས་བརྗོད་པ་འདི་ནི་དེའི་མངོན་པར་རྟོགས་པའི་རྒྱན་གྱི་མན་ངག་བཤད་སྦྱར་དུ་བྱའོ་སྙམ་པས་རྣམ་པར་འགྲོལ་བར་བྱའོ་ཞེས་མངོན་པར་རྟོགས་པའི་རྒྱན་གྱི་བཤད་པ་འདི་སྦྱར་བ་དམ་བཅས་པ་ཡིན་ནོ། །ཞེས་པ་འདི་བྱུང༌། གཉིས་པ་སློབ་དཔོན་གྱིས་བཀྲལ་ཚུལ་ནི།

འཕགས་པ་བྱམས་པ་རང་ཉིད་དམ་པའི་སྤྱོད་པ་དང་ཞེས་སོགས་ཀྱིས་མཆོད་བརྗོད་ཀྱི་མཚམས་སྦྱར་བསྟན། དེ་བཞིན་དུ་ཚིགས་སུ་བཅད་པ་འདིས་ནི་ཞེས་སོགས་དགོས་དོན་བསྟན། དེ་ལ་ཐམས་ཅད་མཁྱེན་པ་ཉིད་གསུམ་གྱིས་དོན་བརྒྱད་བསྡུས་ལ། ཞེས་པས་བསྡུས་དོན་བསྟན། ཉན་ཐོས་དང་དེའི་ཕྱོགས་སུ་བསླན་པ་ཞེས་སོགས་ཀྱིས་ཚིག་དོན་བསྟན། དེ་ལྟར་ཕྱག་འཚལ་བ་དང་ཞེས་སོགས་ཀྱིས་བརྒལ་ལན་བསྟན་པ་བཞེད་དོ །གསུམ་གྱིས་བརྒྱད་བསྡུས་ཚུལ་ནི། མཆོད་བརྗོད་ཀྱི་སྐབས་སུ་ཤུགས་ ༼༦༽ ལ་མཁྱེན་གསུམ་གྱི་རྒྱན་རྩོམ་པར་དམ་བཅས་པ་དང༌། ལུས་ཀྱི་སྐབས་སུ་མངོན་རྟོགས་བརྒྱད་བརྗོད་བྱར་བྱས་པ་ནི་འགལ་བ་མེད་ཅིང་གནད་གཅིག་པ་ཡིན་ཏེ། མཆོད་བརྗོད་ཀྱི་སྐབས་མཁྱེན་གསུམ་དེས་ལུས་ཀྱི་སྐབས་ཀྱི་མངོན་རྟོགས་བརྒྱད་བསྡུས་པའི་ཕྱིར་ཏེ། མཆོད་བརྗོད་ཀྱི་མཁྱེན་གསུམ་དེས་ལུས་ཀྱི་མཁྱེན་གསུམ་མཚན་ཉིད་ཀྱིས་སྒོ་ནས་བསྡུས། རྣམ་རྫོགས་སྦྱོར་བ་སྦྱོར་བའི་སྒོ་ནས་བསྡུས། རྩེ་སྦྱོར་རབ་ཀྱི་སྒོ་ནས་བསྡུས། མཐར་གྱིས་པའི་སྦྱོར་བ་གོ་རིམ་གྱི་སྒོ་ནས་བསྡུས། སྐད་ཅིག་མའི་སྦྱོར་བ་མཐར་ཐུག་གི་སྒོ་ནས་བསྡུས། འབྲས་བུ་ཆོས་སྐུ་རྣམ་སྨིན་གྱི་སྒོ་ནས་བསྡུས་པའི་ཕྱིར། འོ་ན་སྡུ་བྱེད་མཁྱེན་པ་དང་བསྡུ་བྱའི་མངོན་རྟོགས་དོན་གཅིག་གམ་ཞེ་ན། དེ་གཉིས་འགལ་བ་མ་ཡིན་པ་ནི་གཞིར་བཞག་ལ། དོན་གཅིག་ཏུ་ནམ་ཡང་ཁས་མི་ལེན་ཏེ། འདིར་བསྟན་སྡུ་བྱེད་ཀྱི་མཁྱེན་པ་ཡིན་ན། བསྡུ་བྱའི་མངོན་རྟོགས་ཡིན་པས་མ་ཁྱབ། བསྡུ་བྱའི་མངོན་རྟོགས་ཡིན་ན་ཡང་བསྡུ་བྱེད་ཀྱི་མཁྱེན་པ་ཡིན་པས་མ་ཁྱབ་པའི་ཕྱིར་ཏེ། ཉན་རང་འཕགས་པའི་མཁྱེན་པ་རྣམས་མཆོད་བརྗོད་ཀྱི་དངོས་བསྟན་གྱི་མཁྱེན་པ་ཡིན་པས་སྡུ་བྱེད་ཀྱི་མཁྱེན་པ་ཡིན་ཀྱང༌། བསྟན་བཅོས་ལུས་ཀྱི་དངོས་བསྟན་གྱི་བསྡུ་བྱའི་མངོན་རྟོགས་མ་ཡིན་པ་དང༌། ངོ་བོ་ཉིད་སྐུ་ལ་སོགས་པའི་སྐུ་གསུམ་པོ་རྣམས་བསྡུ་བྱའི་མངོན་རྟོགས་ཡིན་ཀྱང༌།

སྡུ་བྱེད་ཀྱི་མཁྱེན་པ་མ་ཡིན་པའི་ཕྱིར་ཏེ། འདིར་ལམ་ཤེས་ཀྱི་ཐད་དུ་འགྲེལ་པ་དོན་གསལ་དུ་མདོ་དྲངས་པ་ ༼༧༽ ལས། ལམ་ཐམས་ཅད་བསྐྱེད་པར་བྱ་ཞིང༌། ལམ་ཐམས་ཅད་ཤེས་པར་བྱའོ། །དེ་དག་ཀྱང་ཡོངས་སུ་རྫོགས་པར་བྱ་ཞིང༌། སྨོན་ལམ་ཡོངས་སུ་རྫོགས་པར་མ་བྱས་པ་དང༌། སེམས་ཅན་རྣམས་ཡོངས་སུ་སྨིན་པར་མ་བྱས་པ་དང༌། སངས་རྒྱས་ཀྱི་ཞིང་ཡོངས་སུ་མ་སྦྱངས་པར་དེ་དག་གིས་ཡང་དག་པའི་མཐའ་མངོན་སུམ་དུ་ནི་མི་བྱའོ། །ཞེས་གསུངས་པ་རྣམས་ཀྱི་དོན་ནི་ཉན་ཐོས་ཀྱི་རྟོགས་རིགས། རང་རྒྱལ་གྱི་རྟོགས་རིགས། ཐེག་ཆེན་གྱི་རྟོགས་རིགས་གསུམ་པོ་གང་རུང་དུ་གྱུར་པའི་བྱང་སེམས་ཀྱི་ལམ་ཐམས་ཅད་བྱང་སེམས་རང་རྒྱུད་ལ་བསྐྱེད་པར་བྱ་ཞིང༌། རང་རྒྱུད་ཀྱི་ལམ་དེས་རང་རྒྱུད་ལ་ཡོད་པ་དང༌། བྱང་སེམས་འོག་མ་དང་ཉན་རང་སོགས་གཞན་རྒྱུད་ལ་ཡོད་པའི་རྟོགས་རིགས་གསུམ་པོ་གང་རུང་དུ་གྱུར་པའི་ལམ་ཐམས་ཅད་ཤེས་པར་བྱ་དགོས་ལ། དེར་མ་ཟད་ཉན་རང་གི་སྤངས་རྟོགས་དེ་དག་ཀྱང་ཡོངས་སུ་རྫོགས་པར་བྱ་དགོས་ཏེ། དེ་ཡང་ས་མཚམས་ནི། ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་བཟོད་ཐོབ་པའི་དུས་སུ་སྔར་ཐེག་དམན་གྱི་འཕགས་ལམ་མངོན་དུ་མ་སོང་ན། ཉན་རང་གི་སྤངས་བྱའི་རིགས་མཐའ་དག་སླར་མི་སྐྱེ་བའི་ཆོས་ཅན་དུ་བྱས་ནས་སྤོང་ཞིང་ཉན་རང་གི་རྟོགས་པའི་རིགས་མཐའ་དག་ནི་དམན་ལམ་སྔོན་དུ་མ་སོང་བ་ལ་ཡང་འདིར་ངེས་པར་རྫོགས་ཏེ། ཉན་རང་གི་ཇི་ཙམ་རྟོགས་པ་ཐམས་ཅད་འདིར་ངེས་པར་རྟོགས་པའི་ ༼༨༽ ཕྱིར་རོ། །དགྲ་བཅོམ་པའི་རྟོགས་པ་མངོན་དུ་མ་སོང་བའི་ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་ཤེས་ཀྱི་དུས་སུ་ཉན་རང་གི་སྤངས་པའི་རིགས་མཐའ་དག་རྫོགས་ཏེ། ཉན་རང་གི་ཇི་ཙམ་སྤངས་པ་ཐམས་ཅད་སྤངས་པའི་ཕྱིར། འདིར་ཁ་ཅིག བྱང་སེམས་དང་པོ་པ་ཡིན་ན། ཉན་རང་གི་སྤངས་རྟོགས་ཀྱི་རིགས་རྫོགས་པས་ཁྱབ། ཞེས་པ་དང༌། ཡང་ཁ་ཅིག བྱང་སེམས་མཐོང་ལམ་སྡུག་བསྔལ་ལ་ཆོས་བཟོད་པ་ཡིན་ན།

ཉན་རང་གི་སྤངས་པའི་རིགས་མ་རྫོགས་པས་ཁྱབ། དགྲ་བཅོམ་པའི་རྟོགས་པ་མངོན་སོང་གི་བྱང་སེམས་མཐོང་ལམ་སྡུག་བསྔལ་ལ་ཆོས་བཟོད་པ་ཡིན་ན། ཉན་རང་གི་སྤངས་རྟོགས་ཀྱི་རིགས་རྫོགས་པས་ཁྱབ་ཟེར་བ་རྣམས་མི་འཐད་དེ། དང་པོ་ལ་དམན་ལམ་སྔོན་དུ་མ་སོང་བའི་བྱང་སེམས་མཐོང་ལམ་སྡུག་བསྔལ་ཆོས་བཟོད་པ་ཆོས་ཅན། དེར་ཐལ། དེའི་ཕྱིར། བྱང་སེམས་མཐོང་ལམ་པ་ཡིན་པའི་ཕྱིར། མ་གྲུབ་ན། དེར་ཐལ། ཆོས་ཅན་ཡིན་པའི་ཕྱིར། གོང་དུ་འདོད་ན། ཉན་རང་གི་སྤངས་པའི་རིགས་རྫོགས་པར་ཐལ། འདོད་པ་དེའི་ཕྱིར། འདོད་ན། ཉོན་སྒྲིབ་སྤངས་པར་ཐལ། འདོད་པའི་ཕྱིར། འདོད་ན་དེ་མ་སྤངས་པར་ཐལ། དེ་སྤོང་བཞིན་པ་ཡིན་པའི་ཕྱིར་ཏེ། དེའི་གཉེན་པོ་བར་ཆད་མེད་ལམ་ལ་གནས་པའི་བྱང་སེམས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་ལ། བསེ་རུ་ལྟ་བུའི་རང་རྒྱལ་དགྲ་བཅོམ་པའི་རྟོགས་པ་སྔོན་སོང་གི་བྱང་ ༼༩༽ སེམས་མཐོང་ལམ་སྡུག་བསྔལ་ཆོས་བཟོད་པ་ཆོས་ཅན། ཉན་རང་གི་སྤངས་པའི་རིགས་མ་རྫོགས་པར་ཐལ། རྟགས་དེའི་ཕྱིར། འདོད་ན། དེ་རྫོགས་པར་ཐལ། བསེ་རུ་ལྟ་བུའི་རང་རྒྱལ་དགྲ་བཅོམ་པའི་རྟོགས་པ་ཐོབ་པའི་ཕྱིར། དེའི་རྟོགས་པ་སྔོན་སོང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གསུམ་པ་ལ། ཉན་ཐོས་དགྲ་བཅོམ་པའི་རྟོགས་པ་མངོན་སོང་གི་བྱང་སེམས་མཐོང་ལམ་སྡུག་བསྔལ་ཆོས་བཟོད་པ་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན་དེ་ཆོས་ཅན། རང་རྒྱལ་གྱི་སྤངས་རྟོགས་ཀྱི་རིགས་རྫོགས་པར་ཐལ། འདོད་པའི་ཕྱིར། འདོད་ན། དེ་མ་རྫོགས་པར་ཐལ། ཉན་ཐོས་ཀྱི་སྤངས་པའི་རིགས་རྫོགས་ལ། རང་རྒྱལ་ཀྱི་སྤངས་པའི་རིགས་མ་རྫོགས་པའི་བྱང་སེམས་ཡིན་པའི་ཕྱིར་ཏེ། ཉན་ཐོས་དགྲ་བཅོམ་པའི་རྟོགས་པ་སྔོན་དུ་སོང་ལ། རང་རྒྱལ་དགྲ་བཅོམ་པའི་རྟོགས་པ་སྔོན་དུ་མ་སོང་བའི་བྱང་སེམས་མཐོང་ལམ་སྡུག་བསྔལ་ཆོས་བཟོད་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཞན་ཡང༌། སངས་རྒྱས་ཐོབ་པ་ལ་ལམ་ཐམས་ཅད་ཤེས་པ་དང་ཉན་རང་གི་སྤངས་རྟོགས་རྫོགས་པས་མི་ཆོག་སྟེ།

སངས་རྒྱས་ཐོབ་པ་ལ་སྨོན་ལམ་དག་ནི་མཐའ་ཡས་དང་ཞེས་པ་ལྟར། བྱང་ཆུབ་སེམས་དཔའི་སྤྱོད་པའི་སྨོན་ལམ་གྱི་རིགས་ཀུན་ཡོངས་སུ་རྫོགས་དགོས་ཤིང༌། སེམས་ཅན་མཐའ་ཡས་པ་སྤང་བྱ་མཐོང་སྤངས་དངོས་སུ་ ༼༡༠༽ སྤོང་རུང་དང༌། གཉེན་པོ་མཐོང་ལམ་དངོས་སུ་སྐྱེ་རུང་སོགས་ཀྱི་སྨིན་གྲོལ་ལ་འགོད་དགོས་པ་དང༌། སྣོད་བཅུད་ཀྱི་ཞིང་དངོས་སུ་སྦྱོང་བའི་ཞིང་དག་སྦྱོར་བའི་ཉམས་ལེན་རྣམས་མཐར་ཕྱིན་པར་བྱ་དགོས་ལ། དེ་ལྟ་བུ་རྫོགས་སྨིན་སྦྱངས་གསུམ་མཐར་ཕྱིན་ནས། ཆོས་ཀྱི་སྐུ་བརྙེས་པའི་དབང་གིས་ཐུགས་དུས་རྟག་ཏུ་མཉམ་པར་མ་བཞག་པ་མི་མངའ་བ་ནི། རྫོགས་སྨིན་སྦྱངས་གསུམ་བྱས་ནས་ཡང་དག་མཐའ་མངོན་དུ་བྱས་པར་འགྲོ་བར་བྱ་བའི་ཆེད་ཡིན་པའི་ཕྱིར་ཏེ་སངས་རྒྱས་འཕགས་པའི་ཁྱད་ཆོས་སོ། །དེ་གསུམ་མ་བྱས་པར་ཡང་དག་མཐའ་མངོན་དུ་བྱས་པ་ནི་མི་སྲིད་ཀྱང༌། རྟག་པ་མཐའ་བཟུང་གི་ཚུལ་དུ་དེའི་ཚད་འཇོག་ན། དག་སར་སྒྲིབ་པ་སྤོང་བ་སོགས་ཀྱི་དགོས་པ་མེད་བཞིན་དུ་རིང་དུ་མཉམ་པར་བཞག་པ་ན། རྫོགས་སྨིན་སྦྱངས་གསུམ་མ་བྱས་པར་ཡང་དག་མཐའ་མངོན་དུ་བྱས་པར་འགྲོ་བས། དེ་ལྟར་མི་བྱའོ་ཞེས་འདོམས་ལ། མདོར། དེ་དག་གིས་ནི་ཡང་དག་པའི་མཐའ་མངོན་སུམ་དུ་ནི་མི་བྱའོ། །ཞེས་གསུངས་པ་ཡིན་ནོ། །གལ་ཏེ་རྫོགས་སྨིན་སྦྱངས་གསུམ་མ་བྱས་པར་ཡང་དག་མཐའ་མངོན་དུ་བྱས་པའི་དག་སའི་བྱང་སེམས་ཡོད་ན། དེ་ཆོས་ཅན། ཁྱོད་དེ་དག་གིས་ནི་ཞེས་སོགས་ཀྱི་གདམས་པ་འདི་དག་དང་འགལ་བར་ཐལ། རྩོད་པ་དེའི་ཕྱིར། འདོད་ན། དེ་ཆོས་ཅན། སྟོན་པ་སངས་རྒྱས་ཀྱི་བཀའ་དང་འགལ་བར་ཐལ། འདོད་པའི་ཕྱིར། ༼༡༡༽ འདོད་ན། སངས་རྒྱས་ཀྱི་བཀའ་དང་འགལ་བའི་དག་སའི་བྱང་སེམས་ཡོད་པར་ཐལ། འདོད་པའི་ཕྱིར། དེས་ན་འདི་དག་སར་འབྱུང་ཉེ་བའི་དོགས་པ་ཙམ་ཡོད་པས། དེ་དག་གིས་ནི་ཞེས་སོགས་ཀྱི་གདམས་པ་འདི་དག་སའི་བྱང་སེམས་ལ་བརྗོད་པ་ཡིན་ཏེ། མ་དག་ས་བདུན་དུ་ཆོས་ཉིད་ལ་མཉམ་པར་འཇོག་པ་ན།

འབད་རྩོལ་དང་བཅས་ཏེ་འཇོག་དགོས་པས། དགོས་པ་མེད་བཞིན་དུ་མཉམ་བཞག་ལ་འབྱམས་ཀྱིས་དོགས་པ་མེད་ལ། དག་པ་ས་གསུམ་དུ་འབད་རྩོལ་མེད་པར་མཉམ་བཞག་ལ་གནས་པས་དགོས་པ་ཅན་གྱི་མཉམ་བཞག་གི་ཚད་དེ་རྫོགས་འགྲོ་ཁར་སངས་རྒྱས་རྣམས་ཀྱི་མཉམ་བཞག་དེ་ལས་ངེས་པར་སློང་བར་མཛད་པས། དགོས་མེད་དུ་མཉམ་བཞག་ལ་འབྱམས་པར་འགྱུར་བའི་སྐབས་མི་སྲིད་ཅིང་སློང་བ་པོ་ཉུང་ན་དགོས་མེད་དུ་འབྱམས་པར་འགྱུར་བར་སྲིད་པ་ནི་རྟག་པ་མཐའ་བཟུང་ངོ༌། །དེ་སྐད་དུ། འཇུག་པར། རྒྱལ་བ་རྣམས་ཀྱི་འགོག་ལས་སློང་བར་མཛད། །ཞེས་གསུངས་སོ། །འདི་དང༌། རིང་དུ་སོང་བ་འདི་ནི་སྐད་ཅིག་དང༌། ཞེས་སོགས་འགལ་བ་ལྟར་སྣང་བའི་དོགས་པ་སྤྱོད་དགོས་ཡོད་ཀྱང༌། འདིར་སྐབས་མ་ཡིན་པས་མ་སྤྲོས་སོ། །གསུམ་པ་གནད་གྱི་དོན་ངོས་བཟུང་བ་ལ་གཉིས་ཏེ། དོན་དངོས་དང་མཐའ་སྤྱད་པའོ། །དང་པོར་ལ་གསུམ་སྟེ། བརྗོད་བྱའི་གཙོ་བོ་བྱང་སེམས་ཀྱི་མངོན་རྟོགས་སུ་བསྟན་པའི་སྒོ་ནས་བསྟན་བཅོས་ལུས་ཀྱི་ཉམས་ལེན་ལ་སྦྱར་བ་དང༌། དེའི་ ༼༡༢༽ འབྲས་བུ་སངས་རྒྱས་སའི་མངོན་རྟོགས་སུ་བསྟན་པའི་སྒོ་ནས་མདོའི་དགོས་པ་ལ་སྦྱར་བ་དང༌། དེའི་འབྲས་བུ་འཕགས་བཞིའི་མངོན་རྟོགས་སུ་བསྟན་པའི་སྒོ་ནས་མདོའི་གླེང་གཞི་ལ་སྦྱར་བའོ། །དང་པོ་ནི། བྱང་སེམས་ཀྱི་རྒྱུད་ཀྱི་གཞི་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་ལ་ཚིག་རྐང་དང་པོའི་དངོས་བསྟན་གྱི་གཞི་ཤེས་སུ་བྱས་ནས་རྟོགས་རིགས་དེ་གདུལ་བྱ་ཉན་ཐོས་ཀྱི་རིགས་ཅན་ལ་བསྟན་པས། ཉན་ཐོས་ཞི་བ་ཚོལ་བ་རྣམས་འབྲས་བུ་ཉེར་ཞི་གཉིས་སུ་འཁྲིད་པར་མཛད་པ་ཡིན་ནོ། །ཞེས་འཆད་པ་ལ། ཉན་ཐོས་ཞི་བ་ཚོལ་རྣམས་ཞེས་སོགས་བྱུང༌། དེ་བཞིན་དུ་བྱང་སེམས་ཀྱི་རྒྱུད་ཀྱི་ལམ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་ལ་ཚིག་རྐང་གཉིས་པའི་དངོས་བསྟན་གྱི་ལམ་ཤེས་སུ་བྱས་ནས་རྟོགས་རིགས་དེ་བྱང་སེམས་ཀྱི་རིགས་ཅན་ལ་བསྟན་པས།

འགྲོ་བ་ལ་ཕན་པར་བྱེད་པའི་བྱང་སེམས་རྣམས་རྟོགས་རིགས་དེ་ལ་བརྟེན་ནས་འབྲས་བུ་འཇིག་རྟེན་གྱི་དོན་མངོན་མཐོ་དང་ངེས་ལེགས་སྒྲུབ་པར་མཛད་པ་ཡིན་ནོ། །ཞེས་འཆད་པ་ལ། འགྲོ་ལ་ཕན་པར་བྱེད་རྣམས་ཞེས་སོགས་བྱུང༌། ཡང་དེ་བཞིན་དུ་བྱང་སེམས་ཀྱི་རྒྱུད་ཀྱི་རྣམ་པ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་ལ་ཚིག་རྐང་གསུམ་པའི་དངོས་བསྟན་གྱི་རྣམ་མཁྱེན་དུ་བྱས་ནས་རྟོགས་རིགས་དེ་བྱང་སེམས་རང་གིས་ཉམས་སུ་བླངས་པས། རྟོགས་པ་མཐར་ཐུག་བརྙེས་པའི་ཐུབ་པར་གྱུར་པ་ནི་ཇི་ལྟར་ཇི་སྙེད་ཀྱི་རྣམ་པ་ཀུན་དང་ལྡན་པའི་ཆོས་ཀྱི་འཁོར་ལོ་སྣ་ ༼༡༣༽ ཚོགས་པ་གསུངས་པ་འདི་འབྱུང་བ་ཡིན་ནོ། །ཞེས་འཆད་པ་ལ། གང་དང་ཡང་དག་ལྡན་པས་ཞེས་སོགས་བྱུང༌། དེ་ལྟར་ན་བྱང་སེམས་ཀྱི་རྒྱུད་ཀྱི་སྐྱེ་མེད་གསུམ་གང་རུང་རྟོགས་པའི་རྟོགས་རིགས་སུ་གྱུར་པའི་མཁྱེན་པ་མཐའ་དག་རང་སྲས་སངས་རྒྱས་འཕགས་པའི་སྐྱེད་བྱེད་ཀྱི་ཡུམ་ཡིན་པས། ཉན་ཐོས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བའི་སངས་རྒྱས་སྤྲུལ་པའི་སྐུའི་སྐྱེ་བྱེད་ཀྱི་ཡུམ་དེ་ལ་ཕྱག་འཚལ་ལོ། །ཞེས་འཆད་པ་ལ། ཉན་ཐོས་བྱང་ཆུབ་སེམས་དཔའི་ཞེས་སོགས་བྱུང༌། མདོར་ན་སྦྱར་ཚུལ་དང་པོའི་ཚེ་ཚིག་རྐང་དང་པོ་གསུམ་གྱི་དངོས་བསྟན་གྱི་མཁྱེན་པ་དང༌། དེའི་ཚེ་བཞི་པའི་དངོས་བསྟན་གྱི་སངས་རྒྱས་ཀྱི་ཡུམ་གཉིས་དོན་གཅིག་ལ། སྦྱར་ཚུལ་གཉིས་པའི་ཚེ་ཡང་དེ་བཞིན་དུ་རིགས་འགྲེའོ། །སྦྱར་ཚུལ་འདིའི་ཤེས་བྱེད་ནི། བཀའ་འགྲེལ་ལས། བསྟན་བཅོས་རྩ་བར་སྐབས་དང་པོ་གསུམ་གྱི་མཁྱེན་གསུམ་དང་མཆོད་བརྗོད་ཀྱི་སྐབས་ཀྱི་མཁྱེན་གསུམ་གནད་གཅིག་པར་བཞེད་ནས་ལུས་ཀྱི་སྐབས་སུ་ཡང་ཐུབ་པའི་ཞེས་དང༌། བྱང་ཆུབ་སེམས་དཔའ་མཁས་རྣམས་ཀྱི་ཞེས་དང༌། ཉན་ཐོས་ལ་སོགས་ཞེས་མཆོད་བརྗོད་ཀྱི་སྐབས་ཀྱི་རྟེན་གྱི་གང་ཟག་དང་སྦྱར་བ་མཛད་ཅིང༌། ཞེས་སོགས་གསུངས་པ་དེའི་དོན་ནི།

ཐུབ་རྣམས་ཞེས་པའི་དངོས་བསྟན་གྱི་ཐུབ་པ་དང༌། ཐུབ་པའི་ཞེས་པའི་དངོས་བསྟན་གྱི་ཐུབ་པ་གཉིས། གནད་གཅིག་ཏུ་སྦྱོར་དགོས་པའི་རྒྱུ་མཚན་གྱིས་གང་དང་ཡང་ 

༼༡༤༽ དག་ལྡན་པས་ཞེས་པའི་དངོས་བསྟན་གྱི་མཁྱེན་པ་དེ་ཡང༌། རྣམ་ཀུན་མཁྱེན་ཉིད་ཅེས་པའི་དངོས་བསྟན་གྱི་རྣམ་མཁྱེན་དང་གནད་གཅིག་ཏུ་སྦྱོར་དགོས་ལ། དེ་ལྟར་ན་བསྟན་བཅོས་ལུས་ཀྱི་བསྟན་བྱའི་གཙོ་བོར་གྱུར་པའི་རྣམ་མཁྱེན་དེ་བྱང་སེམས་ཀྱི་རྒྱུད་ཀྱི་རྣམ་པ་སྐྱེ་མེད་དུ་རྟོགས་པའི་མཁྱེན་པ་ཡིན་པས། དེའི་ཚེ་ན་མཆོད་བརྗོད་ཀྱི་ཚིག་རྐང་གསུམ་པའི་སྐབས་སུ་བྱང་སེམས་ཀྱི་རྒྱུད་ཀྱི་རྣམ་པ་སྐྱེ་མེད་དུ་རྟོགས་པའི་མཁྱེན་པ་དངོས་སུ་བསྟན་པ་གྲུབ་ཅིང༌། དེ་བཞིན་དུ་མཆོད་བརྗོད་ཀྱི་ཚིག་རྐང་གཉིས་པའི་དངོས་བསྟན་གྱི་རྟེན་གྱི་གང་ཟག་དང༌། བསྟན་བཅོས་ལུས་ཀྱི་དངོས་བསྟན་གྱི་ལམ་ཤེས་ཀྱི་རྟེན་གྱི་གང་ཟག་གཉིས་ཀྱང་གཞུང་ཉིད་དུ་དངོས་སུ་སྦྱར་བས་མཁྱེན་པ་གཉིས་ཀྱང་སྦྱར་དགོས་ལ། དེའི་ཚེ་ན་ཚིག་རྐང་གཉིས་པའི་སྐབས་སུ་བྱང་སེམས་ཀྱི་རྒྱུད་ཀྱི་ལམ་སྐྱེ་མེད་དུ་རྟོགས་པའི་མཁྱེན་པ་བསྟན་པ་གྲུབ། ཡང་ཚིག་རྐང་དང་པོའི་དངོས་བསྟན་གྱི་རྟེན་གྱི་གང་ཟག་དང༌། བསྟན་བཅོས་ལུས་ཀྱི་དངོས་བསྟན་གྱི་གཞི་ཤེས་ཀྱི་རྟེན་གྱི་གང་ཟག་གཉིས་གཞུང་ཉིད་དུ་དངོས་སུ་སྦྱར་བས་མཁྱེན་པ་གཉིས་ཀྱང་གནད་གཅིག་ཏུ་སྦྱར་དགོས་ལ། དེའི་ཚེ་ན་ཚིག་རྐང་དང་པོའི་སྐབས་སུ་བྱང་སེམས་ཀྱི་རྒྱུད་ཀྱི་གཞི་སྐྱེ་མེད་དུ་རྟོགས་པའི་མཁྱེན་པ་བསྟན་པ་གྲུབ་སྟེ། བསྟན་བཅོས་ལུས་ཀྱི་བརྗོད་བྱའི་གཙོ་བོར་གྱུར་པའི་མཁྱེན་གསུམ་ནི། བྱང་སེམས་ཀྱི་རྒྱུད་ཀྱི་མངོན་རྟོགས་འབའ་ཞིག་ཡིན་པའི་ཕྱིར་རོ། །དེས་ན་བརྗོད་བྱའི་གཙོ་བོ་བྱང་སེམས་ཀྱི་མངོན་རྟོགས་ ༼༡༥༽ སུ་བསྟན་པའི་སྒོ་ནས་ཞེས་པའི་དོན་ཡང་བསྟན་བཅོས་ལུས་ཀྱི་བསྟན་བྱའི་གཙོ་བོར་གྱུར་པའི་མཁྱེན་གསུམ་བྱང་སེམས་ཀྱི་མངོན་རྟོགས་སུ་བསྟན་པའི་སྒོ་ནས། མཆོད་བརྗོད་ཀྱི་ཚིག་རྐང་གསུམ་ཆར་ཡང་བྱང་སེམས་ཀྱི་རྒྱུད་ཀྱི་མཁྱེན་པ་སྟོན་བྱེད་དུ་སྦྱར་ནས་འཆད་པའི་འཆད་ཚུལ་གཅིག་ངེས་པར་ཐོབ་ཅེས་པའི་དོན་ཡིན་ཏེ།

འདི་ཉིད་ལས། དེ་ལྟར་ན་མཆོད་བརྗོད་ཀྱི་མཁྱེན་པ་གསུམ་པོ་བྱང་སེམས་ཀྱི་རྒྱུད་ཀྱི་རྟོགས་རིགས་ལ་སྦྱར་ཞིང༌། སངས་རྒྱས་ཀྱི་ཡུམ་དུ་འཇོག་པའི་ཚེ་སྐྱེ་བྱེད་ཀྱི་ཡུམ་དུ་འཇོག་པ་འདི་ནི་བསྟན་བཅོས་ལུས་ཀྱི་བརྗོད་བྱའི་གཙོ་བོར་སྣང་ཞིང༌། ཞེས་དང༌། ཕྱག་གི་ཡུལ་ནི་སངས་རྒྱས་ཀྱི་ཡུམ་ཁོ་ན་སྟེ། འདིར་བསྟན་བཅོས་ལུས་ཀྱི་བརྗོད་བྱའི་གཙོ་བོ་དང༌། ཞེས་སོགས་གསུངས་པ་རྣམས་སྔ་ཕྱི་གོ་བསྒྲིགས་ནས་འཆད་རིགས་པས་སོ། །གནད་འདི་ནི་རྗེ་བླ་མ་བུདྡྷའི་མཚན་ཅན་གྱིས་གསུངས་སོ། །སྦྱར་ཚུལ་འདི་ནི་འགྲེལ་པ་དོན་གསལ་ལས། གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར། ཞེས་བྱ་བ་ལ་སོགས་པའི་ཚད་མས་གཞི་དང་ལམ་དང་རྣམ་པ་སྐྱེ་བ་མེད་པ་ཡོངས་སུ་ཤེས་པའི་ཚིགས་སུ་བཅད་པའི་དོན་གྱི་མཚན་ཉིད་ཀྱི་ཡུམ་ལ་གནོད་པ་མ་མཐོང་ནས་ཞེས་གསུངས་པའི་དགོངས་པར་འབྱོར་ཏེ། གཅིག་ཏུ་བྲལ་གྱི་རྟགས་ལས་བྱང་སེམས་ཀྱི་རྒྱུད་ཀྱི་གཞི་སྐྱེ་མེད་དུ་རྟོགས་པ་དང༌། ལམ་སྐྱེ་མེད་དུ་རྟོགས་པ་དང༌། རྣམ་པ་སྐྱེ་མེད་དུ་རྟོགས་པའི་མཁྱེན་པ་གསུམ་པོ་དེ་རིམ་བཞིན་དུ་ཚིག་རྐང་དང་པོ་དང་གཉིས་ ༼༡༦༽ པ་དང་གསུམ་པའི་བསྟན་དོན་དུ་གྱུར་པའི་མཁྱེན་པའམ། ཡུམ་ཡིན་པར་འགྲེལ་པ་དེས་ལེགས་པར་བསྟན་འདུག་པའི་ཕྱིར། གཉིས་པ་མདོའི་དགོངས་པ་ལ་སྦྱར་བ་ནི། རྒྱན་གྱི་མཆོད་བརྗོད་འདི་མཐར་ཐུག་གི་འབྲས་བུར་གྱུར་པའི་མཁྱེན་གསུམ་སྟོན་བྱེད་དུ་སྦྱར་ནས་འཆད་པའི་ཚུལ་ཡང་ཡོད་དེ། ཐོབ་བྱའི་འབྲས་བུ་མཐར་ཐུག་མཆོད་བརྗོད་ཀྱི་ཡུལ་དུ་བྱས་ནས་དེ་ཐོབ་པར་བྱེད་པའི་ཐབས་སུ་མངོན་པར་རྟོགས་པ་བརྒྱད་བཤད་པ་གཞུང་འདིའི་སྐབས་དོན་ཡིན་པས། དེ་ལྟར་གྱི་ཚེ་ན། སངས་རྒྱས་སའི་གཞི་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་དང༌། དེའི་ལམ་སྐྱེ་མེད་དུ་རྟོགས་པའི་རྟོགས་རིགས་དང༌། དེའི་རྣམ་པ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་རྣམས་སྦྱར་ཚུལ་གཉིས་པའི་ཚེ་རིམ་བཞིན་དུ་ཚིག་རྐང་དང་པོའི་དངོས་བསྟན་གྱི་གཞི་ཤེས་དང༌།

གཉིས་པའི་དངོས་བསྟན་གྱི་ལམ་ཤེས་དང༌། གསུམ་པའི་དངོས་བསྟན་གྱི་རྣམ་མཁྱེན་ཡིན་ཅིང༌། དེ་ལྟ་བུའི་མཁྱེན་པ་གསུམ་ནི་སངས་རྒྱས་ཀྱི་བཞེད་དོན་སྒྲུབ་བྱེད་ཀྱི་ཡུམ་ཡིན་པས་དེ་ལ་ཕྱག་འཚལ་ལོ། །ཞེས་འཆད་པ་ལ། ཉན་ཐོས་ཞི་བ་ཚོལ་རྣམས་ཞེས་པ་ནས། ཡུམ་དེ་ལ་ཕྱག་འཚལ་ཞེས་པའི་བར་འདི་བྱུང༌། གསུམ་པ་མདོའི་གླེང་གཞི་ལ་སྦྱར་བ་ནི། མདོར་དགེ་སློང་ལྔ་སྟོང་ཙམ་དང་ཐབས་ཅིག་སྟེ། འདི་ལྟ་སྟེ། ཚེ་དང་ལྡན་པ་འོད་སྲུང་དང་ཞེས་སོགས་འཁོར་རྣམ་བཞི་སྟོན་པའི་མདོ་རྣམས་ཀྱི་རྟེན་གྱི་གང་ཟག་བསྟན། ཐམས་ཅད་ཀྱང་དགྲ་བཅོམ་པ་ཟག་པ་ ༼༡༧༽ ཟད་པ་ཞེས་སོགས་ཀྱི་འབྲས་བུ་ཉེར་ཞི་གཉིས་བསྟན་པ་ལ་འཕྲོས་ནས། འོ་ན་རྟེན་གྱི་གང་ཟག་དེ་རྣམས་ཀྱིས་འབྲས་བུ་དེ་རྣམས་ཐབས་གང་ལ་བརྟེན་ནས་ཐོབ་པ་ཡིན་ཞེ་ན། ཐབས་ཉན་རང་འཕགས་པའི་རྒྱུད་ཀྱི་ཀུན་ཤེས་ཉིད་ལ་བརྟེན་ནས་ཐོབ་པ་ཡིན་ནོ་ཞེས་འཆད་པ་ལ། ཉན་ཐོས་ཞི་བ་ཚོལ་རྣམས་ཞེས་ཚིག་རྐང་དང་པོ་བྱུང༌། བྱང་སེམས་ཆེན་པོ་བྱེ་བ་ཁྲག་ཁྲིག་བརྒྱ་སྟོང་དང་ཡང་ཐབས་ཅིག་སྟེ། །འདི་ལྟ་སྟེ། བྱང་ཆུབ་སེམས་དཔའ་བཟང་སྐྱོང་དང་ཞེས་སོགས་ཀྱི་རྟེན་གྱི་གང་ཟག་བསྟན། ཐམས་ཅད་ཀྱང་གཟུངས་ཐོབ་པ། མ་ཉམས་པའི་མངོན་ཤེས་ཐོབ་པ། ཞེས་སོགས་ཀྱི་འབྲས་བུ་འཇིག་རྟེན་གྱི་དོན་སྒྲུབ་པ་བསྟན་པ་ལ་འཕྲོས་ནས། འོ་ན་རྟེན་གྱི་གང་ཟག་དེས་འབྲས་བུ་དེ་ཐབས་གང་ལ་བརྟེན་ནས་ཐོབ་པ་ཡིན་ཞེ་ན། ཐབས་བྱང་འཕགས་ཀྱི་རྒྱུད་ཀྱི་ལམ་ཤེས་ལ་བརྟེན་ནས་ཐོབ་པ་ཡིན་ནོ། །ཞེས་འཆད་པ་ལ་འགྲོ་ལ་ཕན་པར་བྱེད་རྣམས་ཞེས་སོགས་ཚིགས་རྐང་གཉིས་པ་བྱུང༌། ཡང་མདོར། བཅོམ་ལྡན་འདས་ཉིད་ཀྱི་བླ་གོས་བཞི་བལྟབས་སུ་བྱས་ཏེ་གདན་སེངྒེའི་ཁྲི་བཤམས་པར་མཛད་དོ། །ཅེས་དང༌། ཞལ་གྱི་སྒོ་ནས་ལྗགས་ཀྱི་དབང་པོ་བཀྲམ་སྟེ་སྟོང་གསུམ་ཁྱབ་པར་མཛད་ནས་དེ་ལས་འོད་ཟེར་འབྱུང་བའི་རྩེ་མོ་ལས་པདྨའི་སྡོང་པོ་རེ་རེ། དེའི་ལྟེ་བ་ལ་སྤྲུལ་སྐུ་ཤཱཀྱ་ཐུབ་པ།

འདབ་མ་ལ་གནས་པའི་བྱང་སེམས་རྣམས་ལ་ཕར་ཕྱིན་དྲུག་ལས་བརྩམས་པའི་ཆོས་འཆད་པའི་ ༼༡༨༽ སྣང་བས་ཕྱོགས་བཅུར་ཁྱབ་པའོ། །ཞེས་སྐུའི་སྣང་བ་བྱུང་བའི་མདོ་རྣམས་ཀྱི་རྟེན་གྱི་གང་ཟག་བསྟན། ཆོས་འཆད་པའི་སྣང་བ་བྱུང་བའི་མདོ་རྣམས་ཀྱི་འབྲས་བུ་ཆོས་འཁོར་བསྐོར་བ་བསྟན་པ་ལ་འཕྲོས་ནས། འོ་ན་རྟེན་གྱི་གང་ཟག་དེ་རྣམས་ཀྱི་འབྲས་བུ་དེ་རྣམས་ཐབས་གང་ལ་བརྟེན་ནས་ཐོབ་པ་ཡིན་ཞེ་ན། ཐབས་སངས་རྒྱས་འཕགས་པའི་རྒྱུད་ཀྱི་རྣམ་མཁྱེན་ལ་བརྟེན་ནས་ཐོབ་པ་ཡིན་ནོ། །ཞེས་འཆད་པ་ལ། གང་དང་ཡང་དག་ལྡན་པས་ཞེས་སོགས་ཚིག་རྐང་གསུམ་པ་བྱུང༌། འོ་ན་དེ་ལྟ་བུའི་འཕགས་བཞིའི་མངོན་རྟོགས་རྣམས་འདིར་ཕྱག་འཚལ་བའི་ཡུམ་ཡིན་ནམ་ཞེ་ན་མ་ཡིན་ཏེ། མཆོད་བརྗོད་མདོའི་གླེང་གཞི་ལ་སྦྱར་བའི་སྐབས་འདིར་ནི་འཕགས་བཞིའི་མངོན་རྟོགས་ཀྱི་ནང་ནས་སངས་རྒྱས་འཕགས་པའི་རྒྱུད་ཀྱི་མངོན་རྟོགས་ཁོ་ན་སངས་རྒྱས་ཀྱི་བཞེད་དོན་སྒྲུབ་བྱེད་ཀྱི་ཡུམ་ཡིན་པས། དེ་ལ་ཕྱག་འཚལ་བ་ཡིན་ནོ། །ཞེས་འཆད་པ་ལ། ཉན་ཐོས་བྱང་ཆུབ་སེམས་དཔའི་ཞེས་སོགས་ཚིག་རྐང་བཞི་པ་བྱུང༌། རྗེ་བཙུན་མུས་རབ་འབྱམས་པས་མི་ཕམ་དགོངས་རྒྱན་ལས། སྤྱིར་མཁྱེན་གསུམ་ལ་བསྟོད་པ་དང༌། །བྱེ་བྲག་སངས་རྒྱས་ཀྱི་ཡུམ་ལ་ཕྱག་འཚལ་བ་ཞེས་གསུངས་པ་ཡང་སྦྱར་ཚུལ་འདིའི་སྐབས་སུ་དགོངས་པ་ཡིན་ནོ། །དེས་ན་མཆོད་བརྗོད་བསྟན་བཅོས་ལུས་ཀྱི་ཉམས་ལེན་ལ་སྦྱར་བའི་ཚེ། ཡུམ་དེ་ལ་ཕྱག་འཚལ་ཞེས་པའི་དངོས་བསྟན་གྱི་ཡུམ་ཡིན་ན། སངས་རྒྱས་ཀྱི་སྐྱེ་བྱེད་ཀྱི་ཡུམ་ཡིན་པས་ཁྱབ། ༼༡༩༽ མཚན་གཞི་ནི་བདག་མེད་རྟོགས་པའི་ཐེག་ཆེན་གྱི་སློབ་ལམ་མཐའ་དག་གོ །མཆོད་བརྗོད་མདོའི་དགོས་པ་ལ་སྦྱར་བ་དང༌། མདོའི་གླེང་གཞི་ལ་སྦྱར་བའི་ཚེ་ཡུམ་དེ་ལ་ཕྱག་འཚལ་ཞེས་པའི་དངོས་བསྟན་གྱི་ཡུམ་ཡིན་ན། སངས་རྒྱས་ཀྱི་བཞེད་དོན་སྒྲུབ་བྱེད་ཀྱི་ཡུམ་ཡིན་པས་ཁྱབ། མཚན་གཞི་ནི་ཐེག་ཆེན་གྱི་མི་སློབ་ལམ་མཐའ་དག་གོ

།དེ་སྐད་དུ་འདི་ཉིད་ལས། བཤད་ཚུལ་དང་པོ་ལ་སངས་རྒྱས་ཀྱི་སྐྱེ་བྱེད་ཀྱི་ཡུམ་དང༌། ཕྱི་མ་གཉིས་ལས་སངས་རྒྱས་ཀྱི་བཞེད་དོན་སྒྲུབ་བྱེད་ཀྱི་ཡུམ་ལ་ཕྱག་འཚལ་ཞེས་པར་འགྱུར་བས། ཕྱག་གི་ཡུལ་ནི་སངས་རྒྱས་ཀྱི་ཡུམ་ཁོ་ནི་ཏེ། འདིར་བསྟན་བཅོས་ལུས་ཀྱི་བརྗོད་བྱའི་གཙོ་བོ་དང༌། མཐར་ཐུག་གི་འབྲས་བུ་ལ་ཕྱག་འཚལ་བའི་སྐབས་ཡིན་པའི་ཕྱིར། ཐེག་དམན་གྱི་རྒྱུད་ཀྱི་གཞི་ཤེས་ན་འདིར་ཕྱག་འཚལ་བའི་ཡུམ་མ་ཡིན་ཏེ། ཞེས་གསུངས་པ་ཡིན་ནོ། །འོ་ན་མཆོད་ཡུམ་གཞི་ཤེས་སོགས་ཀྱི་ཐ་སྙད་མི་འཐད་པར་འགྱུར་རོ་ཞེ་ན། དེ་ནི་རོང་ཊིག་གི་དགོངས་དོན་ཡུམ་དོན་རབ་གསལ་དང་ཡན་ལག་རྒྱས་བཤད་རྣམས་ལ་གྲགས་ཚོད་ཆེ་ཡང༌། འདིར་དེ་དག་གི་ཐ་སྙད་དངོས་སུ་མི་སྣང་བས་ཁས་མ་བླངས་ཀྱང་ཆོག་ལ། ཅི་སྟེ་ཁས་ལེན་ན་གཞི་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་ཐེག་ཆེན་གྱི་མཁྱེན་པ་རྣམས་མཆོད་ཡུམ་གཞི་ཤེས་དང༌། ལམ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་རྣམས་མཆོད་ཡུམ་ལམ་ཤེས་དང༌། ༼༢༠༽ རྣམ་པ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་རྣམས་མཆོད་ཡུམ་རྣམ་མཁྱེན་ཡིན་ནོ། །དེ་ལྟར་བྱས་ན་མཆོད་ཡུམ་གཞི་ཤེས་ཡིན་ན། གཞི་ཤེས་ཡིན་པས་མ་ཁྱབ། དེ་ལམ་ཤེས་ཡིན་ན། ལམ་ཤེས་ཡིན་པས་མ་ཁྱབ། དེ་རྣམ་མཁྱེན་ཡིན་ན་ཡང་རྣམ་མཁྱེན་ཡིན་པས་མ་ཁྱབ་སྟེ། བྱང་སེམས་སོ་སྐྱེའི་རྒྱུད་ཀྱི་གཞི་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་དང༌། དེའི་རྒྱུད་ཀྱི་ལམ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་དང༌། དེའི་རྒྱུད་ཀྱི་རྣམ་པ་སྐྱེད་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་རྣམས་ཀྱི་རིམ་བཞིན་མ་ངེས་པའི་ཕྱིར། དེའི་རྒྱུ་མཚན་ཡང་གཞི་ཤེས་དང༌། འཕགས་ལམ་དོན་གཅིག མཚན་གཞི་ནི་འཕགས་བཞིའི་མངོན་རྟོགས་མཐའ་དག་ཡིན་ལ། ལམ་ཤེས་དང༌། ཐེག་ཆེན་འཕགས་ལམ་དོན་གཅིག

མཚན་གཞི་ནི་བྱང་སེམས་འཕགས་པའི་རྒྱུད་ཀྱི་མཁྱེན་པ་དང༌། སངས་རྒྱས་འཕགས་པའི་རྒྱུད་ཀྱི་མཁྱེན་པ་མཐའ་དག་ཡིན་ཞིང༌། རྣམ་མཁྱེན་དང༌། སངས་རྒྱས་འཕགས་པའི་རྒྱུད་ཀྱི་མཁྱེན་པ་དོན་གཅིག་གོ །མདོར་ན། རྣམ་མཁྱེན་ཡིན་ན། ལམ་ཤེས་ཡིན་པས་ཁྱབ། ལམ་ཤེས་ཡིན་ན་གཞི་ཤེས་ཡིན་པས་ཁྱབ། གཞི་ཤས་ཡིན་ན་ལམ་ཤེས་ཡིན་པས་མ་ཁྱབ། ལམ་ཤེས་ཡིན་ན་རྣམ་མཁྱེན་ཡིན་པས་མ་ཁྱབ་པ་ཤེས་པར་བྱའོ། །བློ་གྲོས་གསར་བུ་ལ་མཁོ་བའི་བརྡ་འཆད་འདི་ལྟར་ཤེས་དགོས་སོ། ། ༼༢༡༽ གཉིས་པ་མཐའ་དཔྱད་པ་ནི། ཁ་ཅིག་ན་རེ། མཆོད་བརྗོད་བསྟན་བཅོས་ལུས་ཀྱི་ཉམས་ལེན་ལ་སྦྱར་བའི་ཚེ་ཚིག་རྐང་དང་པོའི་དངོས་བསྟན་གྱི་རྟེན་གྱི་གང་ཟག་ཡིན་ན་བྱང་སེམས་ཡིན་པས་ཁྱབ། དེ་ལྟར་སྦྱར་བའི་ཚེ་ཚིག་རྐང་གསུམ་པའི་དངོས་བསྟན་གྱི་རྟེན་གྱི་གང་ཟག་ཡིན་ན་ཡང༌། བྱང་སེམས་ཡིན་པས་ཁྱབ། དེ་ལྟར་སྦྱར་བའི་ཚེ་མཆོད་བརྗོད་ཀྱི་དངོས་བསྟན་གྱི་མཁྱེན་པ་ཡིན་ན་བྱང་སེམས་ཀྱི་མཁྱེན་པ་ཡིན་དགོས་པའི་ཕྱིར་ཟེར་བ་མི་འཐད་དེ། དང་པོ་ལ་བྱང་སེམས་ཀྱི་རྒྱུད་ཀྱི་གཞི་སྐྱེ་མེད་དུ་རྟོགས་པའི་རྟོགས་རིགས་ཉམས་སུ་ལེན་པ་པོའི་ཉན་ཐོས་བསྒོམ་ལམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེ་ལྟར་སྦྱར་བའི་ཚེ་ཚིག་རྐང་དང་པོའི་དངོས་བསྟན་གྱི་རྟོགས་རིགས་ཀྱི་རྟེན་གྱི་གང་ཟག་ཡིན་པའི་ཕྱིར་ཏེ། དེ་ལྟར་སྦྱར་བའི་ཚེ་ཚིག་རྐང་དང་པོའི་དངོས་བསྟན་གྱི་རྟོགས་རིགས་ཉམས་སུ་ལེན་པ་པོའི་རྟེན་གྱི་གང་ཟག་ཡིན་པའི་ཕྱིར་ཏེ། བྱང་སེམས་ཀྱི་རྒྱུད་ཀྱི་གཞི་སྐྱེ་མེད་དུ་རྟོགས་པའི་རྟོགས་རིགས་སུ་ཉམས་སུ་ལེན་པ་པོའི་ཉན་ཐོས་སློབ་པ་ཡིན་པའི་ཕྱིར། གཏན་ཚིགས་གྲུབ་ཅིང་ཁྱབ་པ་ཡོད་དེ། འདི་ཉིད་ལས། ཚིག་རྐང་དང་པོས་བྱང་སེམས་ཀྱི་རྒྱུད་ཀྱི་གཞི་སྐྱེ་མེད་དུ་རྟོགས་པའི་རྟོགས་པ་བསྟན་ཏེ། བྱང་སེམས་ཀྱི་རྒྱུད་ཀྱི་རྟོགས་རིགས་དེ་བསྟན་པས། ཉན་ཐོས་ཞི་བ་ཚོལ་བ་རྣམས་རྟོགས་རིགས་དང་ཉམས་སུ་བླངས་པས་ཞེས་གསུངས་པ་འཐད་པའི་ཕྱིར།

༼༢༢༽ གོང་དུ་འདོད་ན། དེ་ཆོས་ཅན། བྱང་སེམས་མ་ཡིན་པར་ཐལ། ཐེག་དམན་གྱི་གང་ཟག་ཡིན་པའི་ཕྱིར་ཏེ། ཉན་ཐོས་དང་རང་རྒྱལ་གང་རུང་ཡིན་པའི་ཕྱིར། གཉིས་པ་ལ། བྱང་སེམས་ཀྱི་རྒྱུད་ཀྱི་རྣམ་པ་སྐྱེ་མེད་དུ་རྟོགས་པའི་རྟོགས་རིགས་ཀྱི་རྒྱུན་ཕྱི་མར་གྱུར་པའི་རྟོགས་པ་མཐར་ཐུག་གི་བདག་རྐྱེན་བྱས་ཏེ་གདུལ་བྱ་ལ་ཆོས་འཁོར་བསྐོར་བ་པོའི་མཆོག་གི་སྤྲུལ་སྐུ་ཆོས་ཅན། དེར་ཐལ། དེའི་ཕྱིར། །མ་གྲུབ་ན་དེར་ཐལ། དེ་ལྟར་སྦྱར་བའི་ཚིག་རྐང་གསུམ་པའི་དངོས་བསྟན་གྱིས་ཆོས་འཁོར་བསྐོར་པ་པོའི་རྟེན་གྱི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། མ་གྲུབ་ན། དེ་དེ་ཡིན་པར་ཐལ། དེ་ཡོད་པའི་ཕྱིར། དེ་སྐད་དུ་འདི་ཉིད་ལས། རྟོགས་རིགས་དེ་ཉམས་སུ་བླངས་པས་རྟོགས་པ་མཐར་ཐུག་པ་གང་དང་ཡང་དག་ལྡན་པས་ཇི་ལྟ་ཇི་སྙེད་ཀྱི་རྣམ་པ་ཀུན་དང་ལྡན་པའི་ཆོས་ཀྱི་འཁོར་ལོ་སྣ་ཚོགས་པ་གསུངས་པ་འདི་འབྱུང་བའི་ཕྱིར། ཞེས་གསུངས་པ་འཐད་པའི་ཕྱིར། དེས་ན་མཆོད་བརྗོད་ཀྱི་སྦྱར་ཚུལ་དང་པོའི་ཚེ་ཚིག་རྐང་དང་པོའི་བསྟན་བྱའི་གཙོ་བོར་གྱུར་པའི་ཉན་ཐོས་དེ་ཉན་ཐོས་སློབ་པ་དང༌། དེའི་ཚེ་ཚིག་རྐང་གསུམ་པའི་བསྟན་བྱའི་གཙོ་བོར་གྱུར་པའི་ཐུབ་པ་དེ་མཆོག་གི་སྤྲུལ་སྐུ་ཡིན་ཅིང༌། འོན་ཀྱང་དེ་ལྟར་སྦྱར་བའི་ཚེ་མཆོད་བརྗོད་ཀྱི་དངོས་བསྟན་གྱི་མཁྱེན་པ་བྱང་སེམས་ཀྱི་མཁྱེན་པ་ཡིན་པ་དང༌། ཚིག་རྐང་དང་པོ་དང་གསུམ་པའི་བསྟན་གྱི་གང་ཟག་སྔར་བཤད་པ་དེ་ལྟར་ཡིན་པ་ལ་འགལ་བའི་སྐྱོན་མེད་དེ། སྦྱར་ཚུལ་དང་པོའི་ཚེ་ཚིག་རྐང་དང་པོའི་དངོས་ ༼༢༣༽ བསྟན་གྱི་ཉན་ཐོས་དང༌། གསུམ་པའི་དངོས་བསྟན་གྱི་ཐུབ་པ་རྣམས་རིམ་བཞིན་བྱང་སེམས་ཀྱི་རྒྱུད་ཀྱི་གཞི་སྐྱེ་མེད་དུ་རྟོགས་པའི་རྟོགས་པ་དང༌། དེ་དེའི་རྒྱུད་ཀྱི་རྣམ་པ་སྐྱེ་མེད་དུ་རྟོགས་པའི་རྟོགས་པ་རྒྱུད་ལྡན་མིན་ཡང་དེ་དང་དེའི་རྟོགས་རིགས་ཀྱི་རྟེན་གྱི་གང་ཟག་ཡིན་པའི་ཕྱིར།

དེ་སྐད་དུ་འདི་ཉིད་ལས། བཤད་ཚུལ་འདི་ལ་རྣམ་མཁྱེན་དང་གཞི་ཤེས་ཀྱི་བསྟན་གྱི་གང་ཟག་ནི་རྟོགས་རིགས་ཀྱི་དབང་དུ་བྱས་པར་འཆད་དགོས་སོ་ཞེས་གསུངས་སོ། །དེ་ལས་གཞན་དུ་སྨྲ་བ་རྣམས་ཀྱི་སྦྱར་ཚུལ་དང་པོའི་ཚེ་རྣམ་མཁྱེན་དང་གཞི་ཤེས་ཀྱི་རྟེན་གྱི་གང་ཟག་རྟོགས་རིགས་ཀྱི་དབང་དུ་བྱས་ནས་འཆད་དགོས་ལ། ལམ་ཤེས་ཀྱི་རྟེན་གྱི་གང་ཟག་རྟོགས་རིགས་ཀྱི་དབང་དུ་བྱས་ནས་འཆད་མི་དགོས་པའི་རྒྱུ་མཚན་བསྐལ་པའི་བར་དུ་བཙལ་ཀྱང་མི་རྙེད་དོ། །དེ་བཞིན་དུ་མཆོད་བརྗོད་མདོའི་དགོས་པ་ལ་སྦྱར་བའི་ཚེ་ཚིག་རྐང་དང་པོའི་དངོས་བསྟན་གྱི་གང་ཟག་དང༌། དེའི་ཚེ་ཚིག་རྐང་གཉིས་པའི་རྟེན་གྱི་གང་ཟག་ཡིན་ན་ཡང༌། སངས་རྒྱས་ཡིན་པས་མ་ཁྱབ་སྟེ། རིམ་བཞིན་སངས་རྒྱས་སའི་གཞི་སྐྱེ་མེད་དུ་རྟོགས་པའི་རྟོགས་རིགས་ཉམས་སུ་ལེན་པ་པོའི་ཉན་ཐོས་སྒོམ་ལམ་པ་དང༌། སངས་རྒྱས་སའི་ལམ་སྐྱེ་མེད་དུ་རྟོགས་པའི་རྟོགས་རིགས་ཉམས་སུ་ལེན་པ་པོའི་བྱང་སེམས་བསྒོམ་ལམ་པས་མ་ངེས་སོ། །དེས་ན་སྦྱར་ཚུལ་གཉིས་པ་ལྟ་བུ་ལ་བཤད་ཚུལ་འདི་ལ་ལམ་ཤེས་དང༌། གཞི་ཤེས་ཀྱི་རྟེན་གྱི་གང་ཟག་ནི་རྟོགས་རིགས་ཀྱི་དབང་དུ་བྱས་ནས་འཆད་དགོས་ ༼༢༤༽ སོ། །ཞེས་པ་གཅིག་དོན་གྱི་ཐོབ་བོ། །གནད་གྱི་དོན་ནི་ཉན་ཐོས་ཞི་བ་ཚོལ་རྣམས་ཞེས་པའི་དངོས་བསྟན་གྱི་ཉན་ཐོས་དང༌། ཉན་ཐོས་བྱང་ཆུབ་སེམས་དཔའི་ཚོགས་བཅས་ཞེས་པའི་དངོས་བསྟན་གྱི་ཉན་ཐོས་དོན་གཅིག དེ་ལ་དབྱེ་ན་དོན་ལ་སངས་རྒྱས་ཡིན་ལ་ཉན་ཐོས་ཀྱི་ཚུལ་གཟུང་བ། དོན་ལ་བྱང་སེམས་ཡིན་ལ་ཉན་ཐོས་ཀྱི་ཚུལ་གཟུང་བ། ཉན་ཐོས་རང་རྒྱུད་པ་དང་གསུམ་ཡོད་དེ། དང་པོ་ནི། དགེ་སློང་ཤཱ་རི་བུ་ལ་སོགས་པ་སངས་རྒྱས་ཀྱི་སྤྲུལ་པའི་ཉན་ཐོས་མཐའ་དག་གོ །གཉིས་པ་ནི། དོན་ལ་བྱང་སེམས་འཕགས་པ་ཡིན་ལ་རིམ་གྱིས་པའི་རྒྱུན་ཞུགས་ཞུགས་པ་དད་པའི་རྗེས་འབྲང་གི་ཚུལ་བཟུང་བ་ལ་སོགས་པ་མཚོན་བྱ་དོན་གྱི་དགེ་འདུན་རྣམས་སོ། །གསུམ་པ་ནི།

མཆོག་གི་སྤྲུལ་སྐུའི་དངོས་ཀྱི་འཁོར་དུ་གྱུར་པའི་ཉན་ཐོས་ཀྱི་རིགས་ཅན་སློབ་པ་དང༌། རང་རྒྱལ་གྱི་རིགས་ཅན་སློབ་པ་དང༌། ཉན་ཐོས་མི་སློབ་པ་མཐའ་དག་གོ །རྒྱུ་མཚན་དེའི་ཕྱིར་ན། ཚིག་རྐང་དང་པོའི་དངོས་བསྟན་གྱི་གཞི་ཤེས་ལ་ཡང་སངས་རྒྱས་ཀྱི་རྒྱུད་ཀྱི་མཁྱེན་པ་དང༌། བྱང་སེམས་ཀྱི་རྒྱུད་ཀྱི་མཁྱེན་པ། ཉན་ཐོས་ཀྱི་རྒྱུད་ཀྱི་མཁྱེན་པ་གསུམ་ཡོད་དོ། །དེ་བཞིན་དུ་ཚིག་རྐང་གཉིས་པའི་དངོས་བསྟན་གྱི་བྱང་སེམས་དང༌། ཉན་ཐོས་བྱང་ཆུབ་སེམས་དཔའི་ཚོགས་བཅས་ཞེས་པའི་དངོས་བསྟན་གྱི་བྱང་སེམས་དོན་གཅིག དེ་ལ་དབྱེ་ན། དོན་ལ་སངས་རྒྱས་ཡིན་ལ་བྱང་སེམས་ཀྱི་ཚུལ་བཟུང་བ་དང༌། བྱང་སེམས་རང་རྒྱུད་པ་གཉིས་ཡོད་དོ། ། 

༼༢༥༽ དང་པོ་ནི། རྗེ་བཙུན་བྱམས་པ་མགོན་པོ་ལ་སོགས་པ་སངས་རྒྱས་ཀྱི་སྤྲུལ་པའི་བྱང་སེམས་རྣམས་སོ། །གཉིས་པ་ནི། ཚོགས་སྦྱོར་མཐོང་བསྒོམ་ལ་གནས་པའི་བྱང་སེམས་མཆོག་གི་སྤྲུལ་སྐུའི་དངོས་ཀྱི་འཁོར་དུ་གྱུར་པ་རྣམས་སོ། །རྒྱུ་མཚན་དེའི་ཕྱིར་ན། ཚིག་རྐང་གཉིས་པའི་དངོས་བསྟན་གྱི་ལམ་ཤེས་ལ་ཡང་སངས་རྒྱས་ཀྱི་རྒྱུད་ཀྱི་མཁྱེན་པ་དང༌། བྱང་སེམས་ཀྱི་རྒྱུད་ཀྱི་མཁྱེན་པ་གཉིས་ཡོད་དོ། །ཡང་དེ་བཞིན་དུ། ཚིག་རྐང་གསུམ་པའི་དངོས་བསྟན་གྱི་ཐུབ་པ་དང༌། སངས་རྒྱས་ཀྱི་ནི་ཞེས་པའི་དངོས་བསྟན་གྱི་སངས་རྒྱས་དོན་གཅིག དེ་ལ་དབྱེ་ན། དོན་ལ་བྱང་སེམས་ཡིན་ཡང༌། མཛད་པ་བཅུ་གཉིས་ཀྱི་ཚུལ་སྟོན་པ་དང༌། སངས་རྒྱས་རང་ཉིད་ཀྱི་མཛད་པ་བཅུ་གཉིས་ཀྱི་ཚུལ་སྟོན་པ་གཉིས་སུ་ཡོད་པ་ལས། དང་པོ་ནི། ས་བཅུ་པའི་རྗེས་ཐོབ་ལ་གནས་པའི་བྱང་སེམས་རྣམས་ཡིན་ཏེ། རྒྱུད་བླ་མ་ལས། རྗེས་ཐོབ་དེ་བཞིན་གཤེགས་རྣམས་དང༌། །སེམས་ཅན་ཡང་དག་སྒྲོལ་བ་ལ། །འཇིག་རྟེན་ན་ནི་མཉམ་པར་ཉིད། །ཞེས་གསུངས་པའི་ཕྱིར། གཉིས་པ་ནི། སྟོན་པ་ཤཱཀྱ་ཐུབ་པ་ལྟ་བུའོ། །རྒྱུ་མཚན་དེའི་ཕྱིར་ན། ཚིག་རྐང་གསུམ་པའི་དངོས་བསྟན་གྱི་རྣམ་མཁྱེན་ལ་ཡང༌། སངས་རྒྱས་ཀྱི་རྒྱུད་ཀྱི་མཁྱེན་པ་དང༌། བྱང་སེམས་ཀྱི་རྒྱུད་ཀྱི་མཁྱེན་པ་གཉིས་ཡོད་དོ། །ཁ་ཅིག་སྐྱེ་མེད་དུ་རྟོགས་པའི་རྟོགས་རིགས་ཡིན་ན། ཚིག་རྐང་དང་པོའི་དངོས་བསྟན་གྱི་གཞི་ཤེས་ཡིན་པས་ ༼༢༦༽ ཁྱབ། ལམ་སྐྱེ་མེད་དུ་རྟོགས་པའི་རྟོགས་རིགས་ཡིན་ན། ཚིག་རྐང་གཉིས་པའི་དངོས་བསྟན་གྱི་ལམ་ཤེས་ཡིན་པས་ཁྱབ། རྣམ་པ་སྐྱེ་མེད་དུ་རྟོགས་པའི་རྟོགས་རིགས་ཡིན་ན། ཚིག་རྐང་གསུམ་པའི་དངོས་བསྟན་གྱི་རྣམ་མཁྱེན་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། མ་དག་ས་ལ་གནས་པའི་བྱང་འཕགས་རྗེས་ཐོབ་པའི་རྒྱུད་ཀྱི་འདི་ནི་ཉན་ཐོས་ལམ་གྱི་དམིགས་པའོ། །འདི་ནི་ཉན་ཐོས་ལམ་གྱི་རྣམ་པའོ་སྙམ་པའི་མངོན་ཞེས་ཅན་གྱི་བློ་ཆོས་ཅན།

དེར་ཐལ། དེའི་ཕྱིར། མ་གྲུབ་ན། དེར་ཐལ། ཉན་ཐོས་ཀྱི་རྟོགས་རིགས་ཡིན་པའི་ཕྱིར་ཏེ། མཚན་འཛིན་དུ་གྱུར་པའི་ཉན་ཐོས་ཀྱི་རྟོགས་རིགས་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། མ་གྲུབ་ན། དེ་ཡིན་པར་ཐལ། དེ་ཡོད་པའི་ཕྱིར་ཏེ། དེ་ནི་མཚན་མར་དམིགས་སྒོ་ནས་ཞེས་གསུངས་པ་འཐད་པའི་ཕྱིར། གོང་དུ་འདོད་ན། དེ་ཆོས་ཅན། མཆོད་བརྗོད་ཀྱི་དངོས་བསྟན་གྱི་མཁྱེན་པ་ཡིན་པར་ཐལ། འདོད་པའི་ཕྱིར། འདོད་ན། ལམ་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། ལམ་གྱི་མི་མཐུན་ཕྱོགས་སུ་གྱུར་པའི་མཚན་འཛིན་ཡིན་པའི་ཕྱིར་ཏེ། བྱང་འཕགས་ཀྱི་རྒྱུད་ཀྱི་མཚན་འཛིན་ཡིན་པའི་ཕྱིར། གཉིས་པ་ལ། མ་དག་ས་ལ་གནས་པའི་བྱང་འཕགས་རྗེས་ཐོབ་པའི་རྒྱུད་ཀྱི་འདི་ནི་བྱང་སེམས་ལམ་གྱི་དམིགས་པའོ་སྙམ་པའི་མངོན་ཞེན་ཅན་གྱི་བློ་ཆོས་ཅན། དེར་ཐལ། དེའི་ཕྱིར་བྱང་སེམས་ཀྱི་རྟོགས་རིགས་ཡིན་པའི་ཕྱིར། མ་གྲུབ་ན། གོང་ལྟར་འགྲེའོ། །འདོད་ན་ཡང་སྔར་བཞིན་ནོ། །གསུམ་བ་ལ། སྔར་སྨོས་པ་དེའི་རྒྱུད་ཀྱི་ ༼༢༧༽ འདི་ནི་ཐེག་ཆེན་ལམ་གྱི་དམིགས་པའོ། །འདི་ནི་རྣམ་པ་སྐྱེ་བ་མེད་པའོ་སྙམ་པའི་མངོན་ཞེན་ཅན་གྱི་བློ་ཆོས་ཅན། དེར་ཐལ། དེའི་ཕྱིར། སངས་རྒྱས་ཀྱི་རྟོགས་རིགས་ཡིན་པའི་ཕྱིར། མ་གྲུབ་པ་དང༌། འདོད་ན། འགྲེ། དེས་ན་ཚིག་རྐང་དང་པོའི་དངོས་བསྟན་གྱི་མཁྱེན་པ་དང༌། གཞི་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་དོན་གཅིག སྤྱིར་ཚིག་རྐང་གཉིས་པའི་དངོས་བསྟན་གྱི་མཁྱེན་པ་དང༌། ལམ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་དོན་གཅིག ཚིགས་རྐང་གསུམ་པའི་དངོས་བསྟན་གྱི་མཁྱེན་པ་དང༌། རྣམ་པ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་དོན་གཅིག་པ་ཡིན་ཞིང༌། གཞི་སྐྱེ་མེད་དུ་རྟོགས་པའི་རྟོགས་རིགས་དང༌། །ཐེག་དམན་གྱི་རྟོགས་རིགས་དོན་གཅིག དེ་ལ་དབྱེ་ན། ཉན་ཐོས་ཀྱི་རྟོགས་རིགས་དང༌། །རང་རྒྱལ་ཀྱི་རྟོགས་རིགས་གཉིས།

དང་པོ་དང་གང་ཟག་གི་བདག་མེད་རྟོགས་པའི་རྟོགས་རིགས་དོན་གཅིག གཉིས་པ་དང༌། བཟུང་བ་ཆོས་ཀྱི་བདག་མེད་རྟོགས་པའི་རྟོགས་རིགས་དོན་གཅིག ཡང་ལམ་སྐྱེ་མེད་དུ་རྟོགས་པའི་རྟོགས་རིགས་དང༌། བྱང་སེམས་ཀྱི་རྟོགས་རིགས་དོན་གཅིག མཚན་གཞི་ནི། ཐེག་ཆེན་སློབ་པ་དང་མི་སློབ་པའི་རྒྱུད་ཀྱི་འཛིན་པ་ཆོས་ཀྱི་བདག་མེད་རྟོགས་པའི་རྟོགས་རིགས་མཐའ་དག་ལ་འཇོག དེ་བཞིན་དུ་རྣམ་པ་སྐྱེ་མེད་དུ་རྟོགས་པའི་རྟོགས་རིགས་དང༌། ༼༢༨༽ སངས་རྒྱས་ཀྱི་རྟོགས་རིགས་ཡང་དོན་གཅིག་པ་ཡིན་ཏེ། མདོར། ཐམས་ཅད་ཤེས་པ་ཉིད་ནི་ཉན་ཐོས་དང་རང་སངས་རྒྱས་རྣམས་ཀྱི་ཡིན་ནོ། །ལམ་ཤེས་པ་ཉིད་ནི་བྱང་ཆུབ་སེམས་དཔའ་རྣམས་ཀྱི་ཡིན་ནོ། །རྣམ་པ་ཐམས་ཅད་མཁྱེན་པ་ཉིད་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཡིན་ནོ་ཞེས་གསུངས་པའི་ཕྱིར། དེ་ལྟར་བཤད་པའི་རྟོགས་རིགས་རྣམས་ནི་རྟོགས་པ་སོ་སོའི་ལྡོག་ཆ་ལ་འཇོག་པ་ཡིན་པས། ལྡོག་ཆ་འགལ་བའི་གནད་ཀྱིས་རྟོགས་རིགས་ཕན་ཚུན་སོ་སོ་ཡང་སེམས་ཅན་དང་སངས་རྒྱས་ཀྱི་གནས་སྐབས་གང་དུ་ཡང་འགལ་བར་ཁས་ལེན་ལ། རྟོགས་པ་རྣམས་ནི་འགལ་བར་ཁས་མི་ལེན་ཏེ། ཐེག་ཆེན་འཕགས་པའི་རྒྱུད་ཀྱི་མཁྱེན་པ་ཡིན་ན། གཞི་སྐྱེ་མེད་དུ་རྟོགས་པའི་རྟོགས་པ་དང༌། ལམ་སྐྱེ་མེད་དུ་རྟོགས་པའི་རྟོགས་པ་དང༌། རྣམ་པ་སྐྱེ་མེད་དུ་རྟོགས་པའི་རྟོགས་པ་གསུམ་ཀ་ཡིན་དགོས་པའི་ཕྱིར་དང༌། དང་པོ་ཉིད་ནས་རང་རྒྱལ་ལམ་དུ་ཞུགས་པའི་རང་རྒྱལ་དགྲ་བཅོམ་པའི་རྒྱུད་ཀྱི་མཁྱེན་པ་ཡིན་ན། གང་ཟག་གི་བདག་མེད་རྟོགས་པའི་རྟོགས་པ་དང༌། བཟུང་བ་ཆོས་ཀྱི་བདག་མེད་རྟོགས་པའི་རྟོགས་པ་གཉིས་ཀ་ཡིན་དགོས་པའི་ཕྱིར། འོན་ཀྱང་གང་ཟག་གི་བདག་ ༼༢༩༽ མེད་རྟོགས་པའི་རྟོགས་རིགས་དང༌། བཟུང་བ་ཆོས་ཀྱི་བདག་མེད་རྟོགས་པའི་རྟོགས་རིགས་གཉིས་ཕན་ཚུན་གཉིས་འགལ་བ་ཡིན་ནོ། །འདིར་ཁ་ཅིག་མཆོད་བརྗོད་བསྟན་བཅོས་ལུས་ཀྱི་ཉམས་ལེན་ལ་སྦྱར་བའི་ཚེ།

མཆོད་བརྗོད་ཀྱི་དངོས་བསྟན་གྱི་མཁྱེན་པ་ཡིན་ན། བྱང་འཕགས་ཀྱི་མངོན་རྟོགས་ཡིན་པས་ཁྱབ་ཞེས་དང༌། ཁ་ཅིག བྱང་སེམས་ཀྱི་མཁྱེན་པ་ཡིན་ན། མཆོད་བརྗོད་ཀྱི་སྦྱར་ཚུལ་དང་པོའི་དངོས་བསྟན་གྱི་མཁྱེན་པ་ཡིན་པས་ཁྱབ། མཆོད་བརྗོད་ཀྱི་སྦྱར་ཚུལ་དང་པོའི་དངོས་བསྟན་གྱི་མཁྱེན་པ་དང༌། སྦྱར་ཚུལ་གཉིས་པའི་དངོས་བསྟན་གྱི་མཁྱེན་པ་གང་རུང་ཡིན་ན། སྦྱར་ཚུལ་གསུམ་པའི་དངོས་བསྟན་གྱི་མཁྱེན་པ་མ་ཡིན་པས་ཁྱབ་པ་ཟེར་བ་རྣམས་མི་འཐད་དེ། དང་པོ་ལ་གཅིག་དུ་བྲལ་གྱི་རྟགས་ལས་གཞི་སྐྱེ་མེད་དུ་རྟོགས་པའི་བྱང་སེམས་ཚོགས་ལམ་པའི་རྒྱུད་ཀྱི་མཁྱེན་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེ་ལྟར་སྦྱར་བའི་ཚེ་ཚིག་རྐང་དང་པོའི་དངོས་བསྟན་གྱི་མཁྱེན་པ་ཡིན་པའི་ཕྱིར་ཏེ། བྱང་སེམས་ཀྱི་རྒྱུད་ཀྱི་མཁྱེན་པ་གང་ཞིག གཞི་སྐྱེ་མེད་དུ་རྟོགས་པའི་རྟོགས་རིགས་ཡིན་པའི་ཕྱིར། དང་པོ་མ་གྲུབ་ན། དེ་བྱང་སེམས་ཀྱི་མཁྱེན་པ་ཡིན་པར་ཐལ། དེ་ཡོད་པའི་ཕྱིར་ཏེ། འགྲེལ་བར། གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར། ཞེས་བྱ་བ་ལ་སོགས་པས་ཚད་མས་གཞི་དང་ལམ་དང་རྣམ་པ་སྐྱེ་བ་མེད་པར་ཡོངས་སུ་ཤེས་པ་ཞེས་གསུངས་པའི་བསྟན་དོན་གྲུབ་པའི་ ༼༣༠༽ ཕྱིར། གཉིས་པ་མ་གྲུབ་ན། དེ་ཆོས་ཅན། གཞི་སྐྱེ་མེད་དུ་རྟོགས་པའི་རྟོགས་རིགས་ཡིན་པར་ཐལ། སེམས་སོ་སྐྱེའི་རྒྱུད་ཀྱི་གཞི་སྐྱེ་མེད་དུ་རྟོགས་པའི་མཁྱེན་པ་ཡིན་པའི་ཕྱིར། ཁྱབ་སྟེ། བྱང་སེམས་སོ་སྐྱེའི་གནས་སྐབས་སུ་གཞི་སྐྱེ་མེད་དུ་རྟོགས་པའི་རྟོགས་པ་སོགས་གསུམ་པོ་དེ་ཕན་ཚུན་འགལ་བའི་ཕྱིར། གོང་དུ་འདོད་ན། དེ་ཆོས་ཅན། བྱང་འཕགས་ཀྱི་མངོན་རྟོགས་མ་ཡིན་པར་ཐལ། བྱང་སེམས་སོ་སྐྱེའི་རྒྱུད་ཀྱི་མཁྱེན་པ་ཡིན་པའི་ཕྱིར་ཏེ། བྱང་སེམས་ཚོགས་ལམ་པའི་རྒྱུད་ཀྱི་མཁྱེན་པ་དང༌། བྱང་སེམས་སྦྱོར་ལམ་པའི་རྒྱུད་ཀྱི་མཁྱེན་པ་གང་རུང་ཡིན་པའི་ཕྱིར། གཉིས་པ་ལ། བདག་མེད་མ་རྟོགས་པའི་ཐེག་ཆེན་གྱི་ཚོགས་ལམ་ཆོས་ཅན།

དེར་ཐལ། དེའི་ཕྱིར། ཐེག་ཆེན་སློབ་ལམ་ཡིན་པའི་ཕྱིར་ཏེ། ཐེག་ཆེན་གྱི་ཚོགས་སྦྱོར་མཐོང་བསྒོམ་བཞི་པོ་གང་རུང་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། རང་སྲས་སངས་རྒྱས་འཕགས་པའི་སྐྱེ་བྱེད་ཀྱི་ཡུམ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། བདག་མེད་རྟོགས་པའི་ཐེག་ཆེན་གྱི་སློབ་ལམ་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། བདག་མེད་མ་རྟོགས་པའི་ཐེག་ཆེན་གྱི་སློབ་ལམ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གསུམ་པ་ལ། ལམ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་ཐེག་ཆེན་གྱི་མཐོང་ལམ་ཆོས་ཅན། དེར་ཐལ། དེའི་ཕྱིར། །མཆོད་བརྗོད་ཀྱི་སྦྱར་ཚུལ་དང་པོའི་དངོས་བསྟན་གྱི་མཁྱེན་པ་ཡིན་པའི་ཕྱིར། མཆོད་ ༼༣༡༽ བརྗོད་བསྟན་བཅོས་ལུས་ཀྱི་ཉམས་ལེན་ལ་སྦྱར་བའི་ཚེ་ཚིག་རྐང་གཉིས་པའི་དངོས་བསྟན་གྱི་མཁྱེན་པ་ཡིན་པའི་ཕྱིར། ལམ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་བྱང་སེམས་ཀྱི་མཁྱེན་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། མཆོད་བརྗོད་ཀྱི་སྦྱར་ཚུལ་གསུམ་པའི་དངོས་བསྟན་གྱི་མཁྱེན་པ་ཡིན་པར་ཐལ། མཆོད་བརྗོད་མདོའི་གླེང་གཞི་ལ་སྦྱར་བའི་ཚེ་མཆོད་བརྗོད་ཀྱི་དངོས་བསྟན་གྱི་མཁྱེན་པ་ཡིན་པའི་ཕྱིར་ཏེ། དེའི་ཚེ་ཚིག་རྐང་གཉིས་པའི་དངོས་བསྟན་གྱི་མཁྱེན་པ་ཡིན་པའི་ཕྱིར། ལམ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་བྱང་འཕགས་ཀྱི་མཁྱེན་པ་ཡིན་པའི་ཕྱིར་ཏེ། དེར་གྱུར་པའི་ཐེག་ཆེན་གྱི་མཐོང་བསྒོམ་གང་རུང་ཡིན་པའི་ཕྱིར། དེ་བཞིན་དུ་རྣམ་པ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་རྣམ་མཁྱེན་གྱིས་ཀྱང་མ་ངེས་ཏེ། སྒྲུབ་ཚུལ་རིགས་འགྲེ། དེས་ན་རང་གི་ལུགས་ནི། མཆོད་བརྗོད་ཀྱི་ཚིག་རྐང་དང་པོའི་དངོས་བསྟན་གྱི་མཁྱེན་པ་དང༌། གཞི་སྐྱེ་མེད་དུ་རྟོགས་པའི་རྟགས་རིགས་སུ་གྱུར་པའི་མཁྱེན་པ་དོན་གཅིག

མཆོད་བརྗོད་ཀྱི་ཚིག་རྐང་གཉིས་པ་དངོས་བསྟན་གྱི་མཁྱེན་པ་དང༌། ལམ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་དོན་གཅིག མཆོད་བརྗོད་ཀྱི་ཚིག་རྐང་གསུམ་པའི་དངོས་བསྟན་གྱི་མཁྱེན་པ་དང༌། རྣམ་པ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་མཁྱེན་པ་དོན་གཅིག ༼༣༢༽ དེས་མཚོན་ནས། མཆོད་བརྗོད་ཀྱི་སྦྱར་ཚུལ་དང་པོའི་ཚེ། ཚིག་རྐང་དང་པོའི་དངོས་བསྟན་གྱི་མཁྱེན་པ་དང༌། གཞི་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་བྱང་སེམས་ཀྱི་མཁྱེན་པ་དོན་གཅིག གཉིས་པ་དང༌། གསུམ་པ་ལའང་རིགས་འགྲེ། དེ་བཞིན་དུ་མཆོད་བརྗོད་ཀྱི་སྦྱར་ཚུལ་གཉིས་པའི་ཚེ། ཚིག་རྐང་དང་པོའི་དངོས་བསྟན་གྱི་མཁྱེན་པ་དང༌། གཞི་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་སངས་རྒྱས་ཀྱི་མཁྱེན་པ་དོན་གཅིག གཞན་གཉིས་ལའང་རིགས་འགྲེ། མཆོད་བརྗོད་མདོའི་གླེང་གཞི་ལ་སྦྱར་བའི་ཚེ། ཚིག་རྐང་དང་པོའི་དངོས་བསྟན་གྱི་མཁྱེན་པ་དང༌། ཐེག་དམན་འཕགས་པའི་མངོན་རྟོགས་དོན་གཅིག དེ་ཡིན་ན། གཞི་སྐྱེ་མེད་དུ་རྟོགས་པའི་རྟོགས་རིགས་ཡིན་པས་ཁྱབ། དེའི་ཚེ་ཚིག་རྐང་གཉིས་པའི་དངོས་བསྟན་གྱི་མཁྱེན་པ་དང༌། ལམ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་བྱང་འཕགས་ཀྱི་མཁྱེན་པ་དོན་གཅིག དེའི་ཚེ་ཚིག་རྐང་གསུམ་པའི་དངོས་བསྟན་གྱི་མཁྱེན་པ་དང༌། རྣམ་པ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་སངས་རྒྱས་འཕགས་པའི་མཁྱེན་པ་དོན་གཅིག་སྟེ། འགྲེལ་པ་དོན་གསལ་ལས། ཐམས་ཅད་མཁྱེན་པ་ཉིད་གསུམ་གྱི་བདག་ཉིད་ཚུལ་གསུམ་པ་ཅན་སངས་རྒྱས་ལ་སོགས་པ་བསྐྲུན་པར་མཛད་པ་ནི་གདོན་མི་ཟ་བ་སྲིད་པ་ཉིད་དོ། །ཞེས་དང༌། འདི་ཉིད་ལས། བྱང་སེམས་ཀྱི་རྒྱུད་ཀྱི་རྟོགས་རིགས་གསུམ་པོ་དེས་ཐོག་མར་སངས་རྒྱས་བསྐྱེད་ནས་སངས་ ༼༣༣༽ རྒྱས་ཀྱི་རྒྱུད་ཀྱི་རྟོགས་རིགས་གསུམ་པོ་དེས་བདག་རྐྱེན་བྱས་ཏེ་ཆོས་འཁོར་བསྐོར་བས་སླར་ཡང་འཕགས་པ་གཞན་རྣམས་བསྐྱེད་པ་གླེང་གཞིའི་ཚུལ་དུ་འབྱུང་བའི་ཕྱིར།

ཞེས་དགོངས་སོ། །ཞེས་གསུངས་པའི་ཕྱིར། དེ་ལྟར་ན་མཆོད་བརྗོད་ཀྱི་བཤད་ཚུལ་དང་པོ་འདི་ནི་རྫིང་དུ་ཆུ་སོག་པ་དང༌། དེ་ཡུར་བ་ནས་འདྲེན་པ་སོགས་སོ་ནམ་ལས་ཀ་བྱེད་པའི་དཔེ་དང་མཚུངས་པ་སྐྱེ་མེད་གསུམ་གང་རུང་རྟོགས་པའི་མཁྱེན་པས་བསྡུས་པའི་རྒྱུ་བྱང་ཆུབ་སེམས་དཔའི་གནས་སྐབས་ཀྱི་ཉམས་ལེན་མཐའ་དག་སྟོན་པར་བྱེད་པ་ཡིན་ནོ། །ཞེས་འཆད་པ་ལ། མཆོད་བརྗོད་ཀྱི་ཚིག་གི་མཁྱེན་གསུམ་རྫིང་བཅས་ནས། དགོངས་འགྲེལ་ངག་གི་ཡུར་བ་ནས་དྲངས་ཏེ། མངོན་རྟོགས་བརྒྱད་ཀྱི་ཞིང་ལ་བཅུས་པ་ཡིས། ཞེས་པ་འདི་བྱུང༌། བཤད་ཚུལ་གཉིས་པ་འདི་ནི་སོ་ནམ་ལས་ཀ་བྱས་པ་ལས་འབྲས་བུ་སྟོན་ཐོག་འབྱུང་བའི་དཔེར་མཚུངས་པར་བྱང་སེམས་ཀྱི་ཉམས་ལེན་དེ་ལས་བྱུང་བའི་འབྲས་བུ་སངས་རྒྱས་ཀྱི་མཁྱེན་གསུམ་སྟོན་པར་བྱེད་པ་ཡིན་ནོ། །ཞེས་འཆད་པ་ལ། རང་དོན་མཁྱེན་གསུམ་ལོ་ཏོག་རབ་རྒྱས་ནས། ཞེས་པ་འདི་བྱུང༌། བཤད་ཚུལ་གསུམ་པ་འདི་ནི། ལོ་ཏོག་དེ་ལ་སེམས་ཅན་རང་རང་གི་འདོད་པ་དང་མཐུན་པར་ཟས་ལ་ལོངས་སྤྱོད་ཚུལ་ཐ་དད་པའི་དཔེ་དང་མཚུངས་པར་སངས་རྒྱས་སའི་གཞི་སྐྱེ་མེད་དུ་རྟོགས་པའི་རྟོགས་རིགས་དེས་བདག་རྐྱེན་བྱས་ཏེ་གདུལ་བྱ་ཉན་རང་གི་རིགས་ཅན་ལ་ཆོས་འཁོར་ ༼༣༤༽ བསྐོར་བས་རང་གི་བཞེད་དོན་གྱི་ཟས་ཐེག་དམན་འཕགས་པའི་མངོན་རྟོགས་བསྐྱེད་དེ། འབྲས་བུ་ཉོན་མོངས་ཉེ་བར་ཞི་བ་ལྷག་བཅས་མྱང་འདས་དང༌། སྡུག་བསྔལ་ཉེ་བར་ཞི་བ་ལྷག་མེད་མྱང་འདས་གཉིས་སུ་འགྲོ་བར་བྱེད། སངས་རྒྱས་སའི་ལམ་སྐྱེ་མེད་དུ་རྟོགས་པའི་རྟོགས་རིགས་དེས་བདག་རྐྱེན་བྱས་ཏེ་བྱང་སེམས་ཀྱི་རིགས་ཅན་ལ་ཆོས་འཁོར་བསྐོར་བས་རང་གི་བཞེད་དོན་གྱི་ཟས། བྱང་སེམས་འཕགས་པའི་མངོན་རྟོགས་བསྐྱེད་དེ་སེམས་ཅན་གྱི་དོན་སྒྲུབ་པར་བྱེད་དེ། སངས་རྒྱས་སའི་རྣམ་པ་སྐྱེ་མེད་དུ་རྟོགས་པའི་རྟོགས་རིགས་ཀྱི་བདག་རྐྱེན་བྱས་ཏེ་གདུལ་བྱ་རིགས་ཅན་བཞིར་ཕྱེ་བའི་སངས་རྒྱས་ཀྱི་རིགས་ཅན་ལ་ཆོས་འཁོར་བསྐོར་བས་རང་གི་བཞེད་དོན་གྱི་ཟས་སངས་རྒྱས་འཕགས་པའི་མངོན་རྟོགས་བསྐྱེད་དེ།

འཁོར་བ་ཇི་སྲིད་གནས་ཀྱི་བར་དུ་སེམས་ཅན་གྱི་དོན་མཛད་པས། མཛད་པ་འཕྲིན་ལས་ཀྱི་འཁོར་ལོ་རྒྱུན་མི་འཆད་པར་སྟོན་པར་བྱེད་པ་ཡིན་ནོ། །ཞེས་འཆད་པ་ལ། གཞན་དོན་གླེང་གཞིའི་ཚུལ་གྱི་རིགས་ཅན་གསུམ། རང་རང་བཞེད་དོན་ཟས་ལ་སྤྱོད་པ་ཡིས། །སོ་ནམ་ཚུལ་འདི་རྫོགས་པའི་སངས་རྒྱས་ཀྱི། །མཛད་པའི་འཁོར་ལོ་ཡིན་པར་ཁོ་བོས་རྟོགས། །ཞེས་པ་འདི་བྱུང༌། འདིར་ཡང་སྔོན་གྱི་བགྲེས་པོ་ཁ་ཅིག རྒྱན་གྱི་མཆོད་བརྗོད་ཀྱི་དངོས་བསྟན་གྱི་མཁྱེན་པ་ཡིན་ན། རྫིང་ནང་གི་ཆུས་དཔེས་མཚོན་པའི་མཁྱེན་པ་ཡིན་པས་ཁྱབ། རྒྱན་གྱི་དགོངས་འགྲེལ་གྱི་དངོས་བསྟན་གྱི་མཁྱེན་པ་ཡིན་ན། ཡུར་ནང་གི་ཆུས་དཔེར་མཚོན་ ༼༣༥༽ པའི་མཁྱེན་པ་ཡིན་པས་ཁྱབ། བསྟན་བཅོས་ལུགས་ཀྱི་དངོས་བསྟན་གྱི་མཁྱེན་པ་ཡིན་ན། ཞིང་ནང་གི་ཆུས་དཔེས་མཚོན་པའི་མཁྱེན་པ་ཡིན་པས་ཁྱབ། ཞེས་གསུངས་པ་རྣམས་མི་འཐད་དེ། གསུམ་ཀ་ལ་རྣམ་མཁྱེན་ཆོས་ཅན། དེར་ཐལ། དེའི་ཕྱིར། དང་པོ་མ་གྲུབ་ན་དེར་ཐལ། བདག་མེད་རྟོགས་པའི་ཐེག་ཆེན་གྱི་མཁྱེན་པ་ཡིན་པའི་ཕྱིར། གཉིས་པ་མ་གྲུབ་ན། དེར་ཐལ། རྣམ་པ་ཐམས་ཅད་མཁྱེན་ཉིད་ལམ་ཞེས་པའི་དངོས་བསྟན་གྱི་མཁྱེན་པ་ཡིན་པའི་ཕྱིར་ཏེ། རྣམ་པ་ཐམས་ཅད་མཁྱེན་པ་ཉིད་ཞེས་པའི་དངོས་བསྟན་གྱི་མཁྱེན་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གསུམ་པ་མ་གྲུབ་ན། དེར་ཐལ། ཐུབ་པའི་རྣམ་ཀུན་མཁྱེན་པ་ཉིད་ཅེས་པའི་དངོས་བསྟན་གྱི་རྣམ་མཁྱེན་ཡིན་པའི་ཕྱིར་ཏེ། རྣམ་མཁྱེན་ཡིན་པའི་ཕྱིར། ཁྱབ་སྟེ། མངོན་རྟོགས་བརྒྱད་ཀྱི་དང་པོར་རྣམ་མཁྱེན་བསྟན་པ་འདི་གདུལ་བྱ་འབྲས་བུ་ལ་སྤྲོ་བ་སྐྱེ་བའི་ཆེད་དུ་བསྟན་པར་གསུངས་པ་དེ་འཐད་པའི་ཕྱིར། རྩ་བར་འདོད་ན། གསུམ་ཀ་ལ་ཆོས་ཅན། རིམ་བཞིན་དེ་དང་དེ་མ་ཡིན་པར་ཐལ། རང་དོན་མཁྱེན་གསུམ་ལོ་ཏོག་རབ་རྒྱས་ནས་ཞེས་པའི་དངོས་བསྟན་གྱི་ལོ་ཏོག་གི་དཔེས་མཚོན་པའི་མཁྱེན་པ་ཡིན་པའི་ཕྱིར་ཏེ། སངས་རྒྱས་འཕགས་པའི་རྒྱུད་ཀྱི་མཁྱེན་པ་ཡིན་པའི་ཕྱིར།

དེས་ན་རྒྱན་གྱི་མཆོད་བརྗོད་ཀྱི་ཚིགས་བཅད་ནི་རྫིང་དང་ཆོས་མཚུངས། ཚིགས་བཅད་དེ་བསྟན་བཅོས་ལུས་ཀྱི་ཉམས་ལེན་ལ་སྦྱར་བའི་ 

༼༣༦༽ སྐབས་ཀྱི་མཁྱེན་པ་རྣམས་ནི་རྫིང་ནང་གི་ཆུ་དང་ཆོས་མཚུངས། རྣམ་པ་ཐམས་ཅད་མཁྱེན་ཉིད་ཞེས་སོགས་དགོངས་འགྲེལ་གྱི་ཚིགས་བཅད་གཉིས་པ་ནི་ཡུར་བ་དང་ཆོས་མཚུངས། རྣམ་པ་ཐམས་ཅད་མཁྱེན་པ་ཉིད་ལམ་ཞེས་པའི་ཚིག་ཟུར་གྱི་ལམ་ཞེས་པའི་དངོས་བསྟན་གྱི་མཁྱེན་པ་དེ་ཡུར་ནང་གི་ཆུ་དང་ཆོས་མཚུངས། རྒྱན་གྱི་སྐབས་བརྒྱད་ལུས་དང་བཅས་པ་ནི་ཞིང་དང་ཆོས་མཚུངས། བསྟན་བཅོས་ལུས་ཀྱི་བསྟན་བྱའི་གཙོ་བོར་གྱུར་པའི་མཁྱེན་པ་གསུམ་པོ་ནི། ཞིང་ནང་གི་ཆུ་དང་ཆོས་མཚུངས་པས། དེ་གསུམ་ཀ་སྦྱར་ཚུལ་དང་པོའི་གནས་སྐབས་འབའ་ཞིག་ཡིན་ནོ། །དེ་ནས་སྦྱར་ཚུལ་གཉིས་པས་བསྡུས་པའི་སངས་རྒྱས་སའི་མཁྱེན་གསུམ་ནི་ལོ་ཏོག་དང་ཆོས་མཚུངས། སྦྱར་ཚུལ་གསུམ་པས་བསྡུས་པའི་འཕགས་བཞི་སོ་སོའི་མངོན་རྟོགས་ནི་ཟས་ལ་ལོངས་སྤྱོད་པ་དང་ཆོས་མཚུངས་པ་ཡིན། ཞེས་ཡོངས་འཛིན་དམ་པ་དབང་ཕྱུག་དཔལ་བཟང་གསུང་ངོ༌། །འདི་ལས་གཞན་དུ་སྨྲ་བ་རྣམས་ཀྱིས་ཀུན་མཁྱེན་བླ་མའི་དགོངས་པ་བསྐལ་པར་འབད་ཀྱང་ག་ལ་ལོངས། སྔོན་བསགས་ཀྱི་རྣམ་དཔྱོད་གཅིག་དགོས་པ་ཡིན་ནོ། །ཡང་འདིར་ཁ་ཅིག རྒྱན་གྱི་མཆོད་བརྗོད་ཡུལ་དུ་གྱུར་པའི་ཡུམ་ལ་རང་སྲས་ཉན་ཐོས་རང་རྒྱལ་བྱང་སེམས་སངས་རྒྱས་འཕགས་པའི་ཡུམ་དང་བཞི་ཡོད་དེ། ཉན་ཐོས་བྱང་ཆུབ་སེམས་དཔའི་ཚོགས་བཅས་སངས་རྒྱས་ཀྱི་ནི་ཡུམ་དེ་ཞེས་གསུངས་པའི་ཚིག་གི་ནུས་པས་ཉན་ཐོས་ ༼༣༧༽ དང་བྱང་སེམས་གཉིས་ཀ་ལའང་ཡུམ་སྦྱར་ནས་དེ་གཉིས་དང་ཚིག་ཟིན་ལ་བསྟན་པའི་སངས་རྒྱས་ཀྱི་ཡུམ་དང་གསུམ་ཀ་ལ་ཕྱག་འཚལ་བ་ཡིན་པའི་ཕྱིར། ཞེས་ཟེར་བ་མི་འཐད་དེ། འདིར་ཉན་ཐོས་བྱང་ཆུབ་སེམས་དཔའི་ཚོགས་བཅས་ཞེས་པ་འོག་གི་ཡུམ་དང་བསྒྲེལ་རྒྱུ་མ་ཡིན་གྱི། སངས་རྒྱས་ཀྱི་ནི་ཞེས་པའི་ཡུམ་དེ་སངས་རྒྱས་ཀྱི་ཁྱད་ཆོས་སུ་སྦྱོར་བ་ཡིན་ཏེ། འགྲེལ་པ་དོན་གསལ་ལས། སངས་རྒྱས་ཉན་ཐོས་ལ་སོགས་པས་ཡོངས་སུ་བསྐོར་བ་དེ་ཞེས་གསུངས་པའི་ཕྱིར།

དེས་ན་འདིར་ཡུམ་ལ། མཚན་ཉིད། དབྱེ་བ། ཡུམ་སྲས་ཀྱི་དོན་དང་གསུམ། དང་པོ་ནི། རང་སྲས་འཕགས་པའི་སྐྱེ་བྱེད་དང་དེའི་བཞེད་དོན་སྒྲུབ་བྱེད་གང་རུང་དུ་གྱུར་པའི་བདག་མེད་རྟོགས་པའི་མཁྱེན་པ་དེ་ཡུམ་གྱི་མཚན་ཉིད། ཡང་དེ་གང་རུང་དུ་གྱུར་པའི་བདག་མེད་རྟོགས་པའི་ཐེག་ཆེན་གྱི་མཁྱེན་པ་དེ་མཆོད་ཡུམ་གྱི་མཚན་ཉིད་ཡིན་ནོ། །མཆོད་ཡུམ་དང་རྒྱན་གྱི་མཆོད་བརྗོད་ཀྱི་ཡུལ་དུ་གྱུར་པའི་ཡུམ་དང༌། སངས་རྒྱས་ཀྱི་ཡུམ་རྣམས་དོན་གཅིག མཚན་གཞི་ནི་བདག་མེད་རྟོགས་པའི་ཐེག་ཆེན་གྱི་ལམ་མཐའ་དག་གོ །གཉིས་པ་ལ། སྐྱེད་བྱེད་ཀྱི་ཡུམ་དང་བཞེད་དོན་སྒྲུབ་བྱེད་ཀྱི་ཡུམ་གཉིས། དང་པོའི་མཚན་ཉིད་ནི། བདག་མེད་རྟོགས་པའི་སྒོ་ནས་རང་གི་རྟོགས་པའི་རྒྱུན་ཕྱི་མ་ལ་གནས་པའི་རང་སྲས་འཕགས་པ་སྐྱེད་པར་བྱེད་པའི་རིགས་སུ་གནས་པའི་སློབ་པའི་མཁྱེན་པའོ། །དེ་ལ་དབྱེ་ན། རང་སྲས་ཐེག་ ༼༣༨༽ དམན་འཕགས་པ། བྱང་སེམས་འཕགས་པ། སངས་རྒྱས་འཕགས་པ་སྐྱེད་བྱེད་ཀྱེ་ཡུམ་དང་གསུམ། མཚན་ཉིད་རིམ་བཞིན་དང་པོ་ལ་གཞི་གང་ཟག་གི་དང༌། བཟུང་བ་ཆོས་ཀྱི་བདག་གི་སྐྱེ་མེད་གང་རུང་དུ་རྟོགས་པའི་སྒོ་ནས་རང་གི་རྟོགས་པའི་རྒྱུན་ཕྱི་མ་ལ་གནས་པའི་རང་སྲས་ཐེག་དམན་འཕགས་པ་སྐྱེད་པར་བྱེད་པའི་རིགས་སུ་གནས་པའི་སློབ་པའི་མཁྱེན་པ་དང༌། དེ་བཞིན་དུ་གཉིས་པ་ལམ་ལ་འཛིན་པ་ཆོས་ཀྱི་སོགས་དང༌། གསུམ་པ་རྣམ་པ་འཛིན་པ་ཆོས་ཀྱི་ཞེས་སོགས་སྔར་ལྟར་ལ། ཐེག་དམན་གྱི་ཚབ་ཏུ་བྱང་སེམས་སོགས་སོ་སོར་སྦྱར་རོ། །རིགས་གནས་སྨོས་པས་ནི་རང་གི་རྒྱུན་འགག་ཁ་མའི་བདག་མེད་རྟོགས་པའི་ཐེག་དམན་གྱི་ཚོགས་སྦྱོར་མཐོང་བསྒོམ་བཞི་དང་རང་གི་རྒྱུན་འགག་ཁ་མའི་ཐེག་ཆེན་གྱི་ཚོགས་ལམ་རྣམས་སྐྱེད་བྱེད་ཀྱི་ཡུམ་དུ་སྡུད་པའི་ཆེད་ཡིན་ནོ། །དབྱེ་བ་དེ་རེ་རེ་ལ་ཡང་དེ་དང་དེའི་རྟོགས་བྱ་བསྐྱེད་མེད་དོན་སྤྱིའི་ཚུལ་གྱིས་རྟོགས་པའི་མཁྱེན་པ་དང༌། མངོན་སུམ་དུ་རྟོགས་པའི་མཁྱེན་པ་གཉིས་དང་པོ་ནི།

ཐེག་པ་ཆེ་ཆུང་གི་ཚོགས་སྦྱོར་གྱི་ལམ་ལ་འཇོག གཉིས་པ་ནི། ཐེག་པ་ཆེ་ཆུང་གི་མཐོང་བསྒོམ་གྱི་ལམ་ལ་འཇོག མི་སློབ་ལམ་ནི་བཞེད་དོན་སྒྲུབ་བྱེད་ཙམ་ཡིན་ནོ། །འདིར་ཉང་སྟོང་བཀའ་ཆེན་པས། གཞི་བཟུང་བ་ཆོས་ཀྱི་བདག་གི་སྐྱེ་མེད་དུ་རྟོགས་པའི་སྒོ་ནས་ཞེས་སོགས་རང་སྲས་རང་རྒྱལ་འཕགས་པའི་སྐྱེད་བྱེད་ཀྱི་ ༼༣༩༽ ཡུམ་གྱི་མཚན་ཉིད་དུ་བཞེད་པ་མི་འཐད་དེ། གཅིག་ཆར་བའི་རྒྱུན་ཞུགས་ཀྱི་རྟོགས་པ་སྔོན་སོང་གི་རང་རྒྱལ་ཀྱི་རིགས་ཅན་སྒོམ་ལམ་པའི་རྒྱུད་ཀྱི་མཁྱེན་པ་ཆོས་ཅན། མཚན་ཉིད་དེར་ཐལ། །མཚོན་བྱ་དེའི་ཕྱིར་ཏེ། རང་སྲས་རང་རྒྱལ་དགྲ་བཅོམ་པའི་སྐྱེད་བྱེད་ཀྱི་ཡུམ་ཡིན་པའི་ཕྱིར། འདོད་ན། གཟུང་བ་ཆོས་ཀྱི་བདག་མེད་རྟོགས་པའི་མཁྱེན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། གང་ཟག་གི་བདག་མེད་ཙམ་རྟོགས་པའི་མཁྱེན་པ་ཡིན་པའི་ཕྱིར་ཏེ། ཉན་ཐོས་འཕགས་པའི་རྟོགས་པ་སྔོན་སོང་གི་རང་རྒྱལ་གྱི་རིགས་ཅན་སྒོམ་ལམ་པའི་རྒྱུད་ཀྱི་མཁྱེན་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། སྐྱེ་བྱེད་ཀྱི་ཡུམ་ཡིན་ན། སློབ་ལམ་ཡིན་པས་ཁྱབ་པ་ནི་རྗེ་བཙུན་མུས་རབ་འབྱམས་པ་བཞེད་དོ། །བཀའ་འགྲེལ་གྱི་དགོངས་འགྲེལ་ཉི་མའི་འོད་ཟེར་ལས། རྣམ་མཁྱེན་སྐད་ཅིག་མ་དང་པོ་ནི་སྐྱེད་བྱེད་ཀྱི་ཡུམ་མ་ཡིན་ཏེ། སངས་རྒྱས་ཀྱི་ས་ལ་ཉམས་ལེན་མེད་པའི་ཕྱིར་ཞེས་གསུངས་པས་སོ། །གཉིས་པ་བཞེད་དོན་སྒྲུབ་བྱེད་ཀྱི་ཡུམ་གྱི་མཚན་ཉིད་ནི། བདག་མེད་མངོན་སུམ་དུ་རྟོགས་པའི་སྒོ་ནས་རང་རྒྱུད་ལྡན་གྱི་འཕགས་པའི་བཞེད་དོན་གྱི་གཙོ་བོ་སྒྲུབ་པའི་རིགས་སུ་གནས་པའི་མཁྱེན་པའོ། །དེ་ལ་དབྱེ་ན་རང་སྲས་ཐེག་དམན་འཕགས་པའི་བཞེད་དོན་སྒྲུབ་བྱེད་ཀྱི་ཡུམ་སོགས་གསུམ། དང་པོའི་མཚན་ཉིད་ནི། གཞི་གང་ཟག་གི་དང་བཟུང་བ་ཆོས་ཀྱི་བདག་གི་སྐྱེ་མེད་གང་རུང་དུ་མངོན་ ༼༤༠༽ སུམ་དུ་རྟོགས་པའི་སྒོ་ནས་རང་སྲས་ཐེག་དམན་འཕགས་པ་འབྲས་བུ་ཉེར་ཞི་གཉིས་སུ་འཁྲིད་པར་བྱེད་པའི་རིགས་སུ་གནས་པའི་མཁྱེན་པའོ། །མཚན་གཞི་ནི་ཐེག་དམན་གྱི་མཐོང་བསྒོམ་མི་སློབ་ལམ་གསུམ་མོ། །འདི་ལ་ཁ་ཅིག

ཉེར་ཞི་གཉིས་པོ་ཐོབ་ཟིན་པའི་ཉན་ཐོས་དགྲ་བཅོམ་པའི་རྒྱུད་ཀྱི་མཁྱེན་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། དེ་མ་ཡིན་པར་ཐལ། རང་རྒྱུད་ལྡན་གྱི་ཐེག་དམན་འཕགས་པ་ཉེར་ཞི་གཉིས་སུ་འཁྲིད་པར་བྱེད་པའི་མཁྱེན་པ་མ་ཡིན་པའི་ཕྱིར་ཏེ། རང་རྒྱུད་ལྡན་གྱི་ཐེག་དམན་འཕགས་པ་ཉེར་ཞི་གཉིས་སུ་འཁྲིད་ཟིན་པའི་ཕྱིར་ཏེ། རང་རྒྱུད་ལྡན་གྱི་ཉན་ཐོས་དགྲ་བཅོམ་པ་ཉེར་ཞི་གཉིས་སུ་འཁྲིད་ཟིན་པའི་ཕྱིར་ཞེ་ན། རིགས་གནས་སྨོས་པས་སྐྱོན་མེད་དེ། དེ་རང་རྒྱུད་ལྡན་གྱི་ཉན་ཐོས་དགྲ་བཅོམ་པ་ཉེར་ཞི་གཉིས་སུ་འཁྲིད་པར་བྱེད་པའི་རིགས་གནས་ཙམ་ལས་འཁྲིད་པར་བྱེད་པ་མ་ཡིན་པའི་ཕྱིར། དེས་ན་འདིར་མཚན་ཉིད་ཀྱི་ཟུར་དུ་རིགས་གནས་སྦྱར་བ་རྣམས་ནི་ཡོངས་གཅོད་ཀྱི་དགོས་པ་ཅན་ཡིན་ནོ། །གོང་གི་གཉིས་པའི་མཚན་ཉིད་ནི་ལམ་འཛིན་པ་ཆོས་ཀྱི་བདག་གི་སྐྱེ་མེད་དུ་མངོན་སུམ་དུ་རྟོགས་པའི་སྒོ་ནས་རང་སྲས་བྱང་སེམས་འཕགས་པའི་འཇིག་རྟེན་གྱི་དོན་སྒྲུབ་པར་བྱེད་པའི་མཁྱེན་པ། མཚན་གཞི་ནི་ཐེག་ཆེན་གྱི་མཐོང་བསྒོམ་གཉིས་སོ། །མཆོད་ཡུལ་གཞི་ཤེས་སོགས་ཀྱི་རྣམ་བཞག་བྱེད་ན། འདི་དང་སངས་རྒྱས་ཀྱི་བཞེད་དོན་སྒྲུབ་བྱེད་ཀྱི་ཡུམ་གཉིས་ལ་བྱེད་རིགས་ཀྱིས། ༼༤༡༽ ཐེག་དམན་གྱི་ཡུམ་ལ་དེ་གསུམ་གྱི་རྣམ་བཞག་མི་ཐོབ་སྟེ། མཆོད་ཡུམ་ཡིན་ན། ཐེག་ཆེན་གྱི་མཁྱེན་པ་ཡིན་དགོས་པའི་ཕྱིར་དང༌། ཐེག་དམན་གྱི་མཁྱེན་པ་ལ་རྗེ་བཙུན་བྱམས་པ་མགོན་པོས་བསྟོད་ཕྱག་མ་མཛད་པའི་ཕྱིར། གསུམ་པའི་མཚན་ཉིད་ནི། རྣམ་པ་སྐྱེ་མེད་དུ་རྟོགས་པ་མཐར་ཐུག་པའི་སྒོ་ནས་རང་སྲས་སངས་རྒྱས་འཕགས་པའི་ཆོས་འཁོར་བསྐོར་བའི་བདག་རྐྱེན་དུ་གྱུར་པའི་མཁྱེན་པའོ། །མཚན་གཞི་ནི་སངས་རྒྱས་འཕགས་པའི་རྒྱུད་ཀྱི་མཁྱེན་པ་མཐའ་དག་གོ །དེས་ན་ཐེག་པ་ཆེ་ཆུང་གི་མཐོང་བསྒོམ་གྱི་ལམ་རྣམས་རང་སྲས་འཕགས་པའི་སྐྱེད་བྱེད་ཀྱི་ཡུམ་དང་རང་རྒྱུད་ལྡན་གྱི་འཕགས་པའི་བཞེད་དོན་སྒྲུབ་བྱེད་ཀྱི་ཡུམ་གཉིས་ཀ་ཡིན་པས།

སྤྱིར་སྐྱེད་བྱེད་དང་བཞེད་དོན་སྒྲུབ་བྱེད་ཀྱི་ཡུམ་གཉིས་ཀ་ཡིན་ལ། རང་སྲས་འཕགས་པའི་སྐྱེད་བྱེད་དེའི་བཞེད་དོན་སྒྲུབ་བྱེད་ཀྱི་ཡུམ་གཉིས་ནི་འགལ་ཏེ། དེའི་སྐྱེད་བྱེད་ཀྱི་ཡུམ་ཡིན་ན། དེའི་སྔ་ལོགས་སུ་བྱུང་བས་ཁྱབ། དེའི་བཞེད་དོན་སྒྲུབ་བྱེད་ཀྱེ་ཡུམ་ཡིན་ན། དེ་དང་དུས་མཉམ་ཡིན་པས་ཁྱབ་པའི་ཕྱིར། འདིར་དོགས་པ་འདི་ལྟ་བུ་ཞིག་འབྱུང་སྟེ། ཤཱཀྱ་ཐུབ་པའི་རྒྱུད་ཀྱི་མཁྱེན་པ་དེ་རང་སྲས་ཤཱཀྱ་ཐུབ་པའི་ཆོས་འཁོར་བསྐོར་བའི་བདག་རྐྱེན་དུ་གྱུར་པའི་མཁྱེན་པ་ཡིན་པར་ཐལ། མཚན་ཉིད་དེ་འཐད་པའི་ཕྱིར། འདོད་ན། ཤཱཀྱ་ཐུབ་པའི་རྒྱུད་ཀྱི་མཁྱེན་པ་དང༌། ཤཱཀྱ་ཐུབ་པ་གཉིས་ལ་སྲས་ཡུམ་ ༼༤༢༽ གྱི་རྣམ་བཞག་ཡོད་པར་ཐལ། འདོད་པའི་ཕྱིར། འདོད་ན། དེ་མེད་པར་ཐལ། ཤཱཀྱ་ཐུབ་པ་དེ་ཤཱཀྱ་ཐུབ་པའི་རྒྱུད་ཀྱི་མཁྱེན་པའི་སྲས་མ་ཡིན་པའི་ཕྱིར་ཏེ། དེ་དེའི་རྗེས་སུ་སྐྱེས་པ་མ་ཡིན་པའི་ཕྱིར་ཏེ། དེ་དེ་དང་དུས་མཉམ་ཡིན་པའི་ཕྱིར་ཞེ་ན། དེ་དང་དེའི་རྒྱུད་ཀྱི་མཁྱེན་པ་གཉིས་ལ་ཕན་ཚུན་ཡུམ་སྲས་ཀྱི་རྣམ་བཞག་མེད་ཀྱང༌། སོ་སོར་ཡུམ་སྲས་སུ་འཇོག་དགོས་ཏེ། ཤཱཀྱ་ཐུབ་པའི་རྒྱུད་ཀྱི་མཁྱེན་པ་ནི་ཡུམ་དང༌། ཤཱཀྱ་ཐུབ་པ་སྲས་ཡིན་པའི་ཁྱད་པར་འཐད་པའི་ཕྱིར། དེ་ཡང་ཤཱཀྱ་ཐུབ་པའི་རྒྱུད་ཀྱི་མཁྱེན་པ་ཡུམ་ཡིན་ཏེ། དེ་ཤཱཀྱ་ཐུབ་པའི་བཞེད་དོན་སྒྲུབ་བྱེད་ཀྱི་ཡུམ་ཡིན་པའི་ཕྱིར། ཤཱཀྱ་ཐུབ་པ་སྲས་ཡིན་ཏེ། དེའི་ཡུམ་གྱི་སྒོ་ནས་སྲས་སུ་བཞག་པའི་སྲས་ཡིན་པའི་ཕྱིར། འཕགས་པ་ཡིན་ན། ཡུམ་གྱི་སྒོ་ནས་སྲས་སུ་བཞག་པའི་སྲས་ཡིན་དགོས་པའི་ཕྱིར། དེས་ན་རང་སྲས་ཞེས་པ་སྐྱེད་བྱེད་ཀྱི་ཡུམ་གྱི་སྐབས་སུ་རང་རང་གི་རྟོགས་པའི་རྒྱུན་ཕྱི་མ་ལ་གནས་པའི་རང་སྲས་ཡིན་པས། མཁྱེན་པ་དེ་དང་དེའི་སྲས་མཚན་ཉིད་པ་ཡིན་ལ། བཞེད་དོན་སྒྲུབ་བྱེད་ཀྱི་སྐབས་སུ་མཁྱེན་པ་ཡུམ་དེ་དང་རང་སྲས་འཕགས་པ་དུས་མཉམ་པས། དེ་བཞེད་དོན་སྒྲུབ་བྱེད་ཀྱི་ཡུམ་དེའི་སྲས་མ་ཡིན་ཞིང༌།

སྤྱིར་རང་གི་རྒྱུར་གྱུར་པའི་ཡུམ་གྱི་སྲས་ཡིན་པས། རང་སྲས་ཤེས་པ་ཞག་གམ་སྙམ་དུ་ཁོ་བོ་ཅག་སེམས་སོ། །གཞན་དུ་ན་རང་སྲས་འཕགས་པའི་བཞེད་དོན་སྒྲུབ་བྱེད་ཀྱི་ཡུམ་མི་ ༼༤༣༽ འཐད་པར་འགྱུར་བས་ཧ་ཅང་ཐལ་ལོ། །འདིར་ཚིག་ལ་ཁྲིས་ན། ཐེག་ཆེན་གྱི་མཐོང་ལམ་སོགས་དེ་དང་དེ་རང་རྒྱུད་ལྡན་གྱི་བྱང་སེམས་འཕགས་པའི་བཞེད་དོན་སྒྲུབ་བྱེད་ཀྱི་ཡུམ་ཡིན་ལ། སྤྱིར་བྱང་སེམས་འཕགས་པའི་བཞེད་དོན་སྒྲུབ་བྱེད་ཀྱི་ཡུམ་མ་ཡིན་པར་ཁས་ལེན་ནོ། དེས་མཚོན་ནས་ཉན་རང་དང་སངས་རྒྱས་འཕགས་པའི་བཞེད་དོན་སྒྲུབ་བྱེད་ཀྱི་ཡུམ་ལ་ཡང་ཤེས་པར་བྱ་སྟེ། དཔེར་ན། སངས་རྒྱས་འཕགས་པའི་རྒྱུད་ཀྱི་མཁྱེན་པ་དེ་སངས་རྒྱས་འཕགས་པའི་བཞེད་དོན་སྒྲུབ་བྱེད་ཀྱི་ཡུམ་ཡིན་ཞེས་རང་ལྡོག་ལ་ཁྲིས་ནས་སྨྲ་བར་བྱའོ། །གལ་ཏེ་ཤཱཀྱ་ཐུབ་པའི་རྒྱུད་ཀྱི་མཁྱེན་པ་ལྟ་བུ་སངས་རྒྱས་འཕགས་པའི་བཞེད་དོན་སྒྲུབ་བྱེད་ཀྱི་ཡུམ་ཡིན་ཟེར་ན། དེའི་རྒྱུད་ཀྱི་མཁྱེན་པ་ཆོས་ཅན། སངས་རྒྱས་འཕགས་པ་དང་དུས་མཉམ་ཡིན་པར་ཐལ། སངས་རྒྱས་འཕགས་པའི་བཞེད་དོན་སྒྲུབ་བྱེད་ཀྱི་ཡུམ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ཀྱི་སྔ་རོལ་དུ་སངས་རྒྱས་འཕགས་པ་མ་བྱུང་བར་ཐལ། ཁྱོད་སངས་རྒྱས་འཕགས་པ་དང་དུས་ཉམ་ཡིན་པའི་ཕྱིར། འདོད་ན། དེའི་རྒྱུད་ཀྱི་མཁྱེན་པའི་སྔ་རོལ་ཏུ་སངས་རྒྱས་འཕགས་པ་འབྱུང་བར་ཐལ། དེའི་སྔ་རོལ་ཏུ་སངས་རྒྱས་འཕགས་པ་བྱུང་བའི་ཕྱིར་ཏེ། དེའི་སྔ་རོལ་ཏུ་ཚོགས་སོག་ཡུལ་གྱི་སངས་རྒྱས་འཕགས་པ་བྱུང་བའི་ཕྱིར་ཏེ། དེས་འཚང་རྒྱ་བའི་སྔ་རོལ་ཏུ་སངས་རྒྱས་བདུན་ཁྲི་ལྔ་སྟོང་ ༼༤༤༽ སོགས་ལ་ཚོགས་བསགས་པ་འཐད་པའི་ཕྱིར། རང་སྲས་བྱང་སེམས་འཕགས་པའི་བཞེད་དོན་སྒྲུབ་བྱེད་ཀྱི་ཡུམ་གྱི་སཾ་མཚམས་ནི། ཐེག་ཆེན་གྱི་མཐོང་ལམ་ནས་རྒྱུན་མཐའ་བར་དུ་ཡོད་ལ། རང་སྲས་ཉན་ཐོས་འཕགས་པ་དང༌། རང་རྒྱལ་འཕགས་པའི་བཞེད་དོན་སྒྲུབ་བྱེད་ཀྱི་ཡུམ་ནི།

ཉན་ཐོས་དང་རང་རྒྱལ་གྱི་མཐོང་ལམ་ནས་མི་སློབ་པའི་གནས་སྐབས་ཐེག་ཆེན་ལམ་དུ་འཇུག་ཁ་མའི་བར་དུ་ཡོད་པར་ཡུམ་དོན་རབ་གསལ་དུ་བཤད་དོ། །འོ་ན་ཐེག་ཆེན་ལམ་དུ་འཇུག་ཁ་མའི་ཉན་ཐོས་དགྲ་བཅོམ་པའི་རྒྱུད་ལ་ཐེག་དམན་གྱི་ལམ་དང༌། ཐེག་ཆེན་གྱི་ལམ་གཉིས་ཅིག་ཅར་དུ་ཡོད་པར་འགྱུར་ཏེ། དེའི་རྒྱུད་ལ་ཐེག་དམན་གྱི་བཞེད་དོན་སྒྲུབ་བྱེད་ཀྱི་ཡུམ་ཡོད་པས། ཐེག་དམན་གྱི་ལམ་ཡོད་པ་ནི་གཞིར་བཞག དེ་ཐེག་ཆེན་ལམ་དུ་འཇུག་ཁ་མ་ཡིན་པས། སྨོན་པ་བྱང་ཆུབ་ཀྱི་སེམས་ཙམ་དང་ལྡན་པའི་ཕྱིར་ཞེ་ན། སྐྱོན་མེད་དེ། དམན་ལམ་སྔོན་དུ་མ་སོང་བར་ཐེག་ཆེན་ལམ་དུ་འཇུག་ཁ་མའི་དུས་སུ་སྨོན་སེམས་དང་ངེས་པར་ལྡན་དགོས་ཀྱང༌། ཐེག་དམན་གྱི་བསླབ་པ་ལ་གནས་པའི་གང་ཟག་ཐེག་ཆེན་ལམ་དུ་འཇུག་ཁ་མའི་དུས་སུ་སྨོན་སེམས་དང་མི་ལྡན་པའི་ཕྱིར་ཏེ། དེའི་རྒྱུད་ལ་སྨོན་སེམས་ནམ་སྐྱེས་པ་ན་སྔར་གྱི་བསླབ་པ་གནས་གྱུར་པ་ཐེག་ཆེན་ལམ་དུ་ཞུགས་པར་འགྱུར་བའི་ཕྱིར། དཔེར་བརྗོད་ན། ཉན་ཐོས་དགེ་སློང་གི་རྒྱུད་ལ་སྨོན་སེམས་ནམ་སྐྱེས་པ་ན། དམན་སེམས་དོར་ནས་ ༼༤༥༽ སྔར་གྱི་སྤོང་སེམས་དེ་ཉིད་ཐེག་ཆེན་གྱི་བསླབ་པར་གནས་གྱུར་པ་ཡིན་ནོ། །འདི་ནི་ཡུམ་དོན་རབ་གསལ་དུ་ལེགས་པར་བཤད་དོ། །ཡང་རང་སྲས་བྱང་སེམས་འཕགས་པའི་སྐྱེད་བྱེད་ཀྱི་ཡུམ་གྱི་ས་མཚམས་ནི། བདག་མེད་རྟོགས་པའི་ཐེག་ཆེན་གྱི་ཚོགས་ལམ་ནས། རྒྱུན་མཐའི་སྔ་རོལ་དུ་ཡོད། རྒྱུན་མཐའི་ཡེ་ཤེས་ནི་དེའི་སྐྱེད་བྱེད་ཀྱི་ཡུམ་མ་ཡིན་ཏེ། དེས་རང་གི་སྐད་ཅིག་ཕྱི་ལོགས་དེ་མ་ཐག་ཏུ་རང་སྲས་སངས་རྒྱས་འཕགས་པ་བསྐྱེད་པར་བྱེད་ཅིང༌། བྱང་སེམས་འཕགས་པ་བསྐྱེད་པར་མི་བྱེད་པའི་ཕྱིར། ཡང་ཐེག་དམན་དུ་ལྟུང་ངེས་ཀྱི་བྱང་སེམས་ཚོགས་ལམ་པའི་རྒྱུད་ཀྱི་བདག་མེད་རྟོགས་པའི་མཁྱེན་པ་ཆོས་ཅན། རང་སྲས་འཕགས་པ་སྐྱེད་བྱེད་ཀྱི་ཡུམ་ཡིན་པར་ཐལ། བདག་མེད་རྟོགས་པའི་ཐེག་ཆེན་གྱི་སློབ་ལམ་ཡིན་པའི་ཕྱིར།

འདོད་ན། དེ་མ་ཡིན་པར་ཐལ། རང་སྲས་སངས་རྒྱས་འཕགས་པ་སྐྱེད་པར་མི་བྱེད་པའི་ཕྱིར། དེ་མི་བསྐྱེད་པར་ངེས་པའི་ཆོས་ཡིན་པའི་ཕྱིར་ཏེ། ཐེག་དམན་དུ་ལྟུང་ངེས་ཀྱི་གང་ཟག་གི་རྒྱུད་ཀྱི་ཆོས་ཡིན་པའི་ཕྱིར་ཞེ་ན། འདིར་མ་ངེས་ཏེ། དེ་ལྟ་བུའི་བྱང་སེམས་ཚོགས་ལམ་དེ་རེ་ཞིག་ཐེག་དམན་དུ་ལྟུང་ངེས་ཡིན་ཀྱང༌། མཐར་ཐུག་འཚང་རྒྱ་ངེས་ཡིན་པས་དེའི་རྒྱུད་ཀྱི་མཁྱེན་པ་དེས་ཀྱང་མཐར་ཐུག་སངས་རྒྱས་ཐོབ་པའི་རྒྱུ་བྱེད་པའི་ཕྱིར་ཏེ། དེའི་རྒྱུད་ཀྱི་མཁྱེན་པ་དེ་མཐར་ཐུག་སངས་རྒྱས་ཐོབ་པའི་ས་བོན་དང་བག་ཆགས་སུ་འཐད་པའི་ཕྱིར། དེའི་རྒྱུད་ཀྱི་ ༼༤༦༽ མཁྱེན་པ་དེ་ཐེག་ཆེན་གྱི་མཁྱེན་པ་ཡིན་པའི་ཕྱིར། གསུམ་པ་ཡུམ་སྲས་ཀྱི་དོན་ནི། ཡུམ་མཚན་ཉིད་པ་བདག་མེད་རྟོགས་པའི་མཁྱེན་པ་ཡིན་ཞིང༌། ཡུམ་གྱི་སྒོ་ནས་སྲས་སུ་བཞག་པ་ནི་འཕགས་པ་བཞི་ཆར་ལ་ཡོད་དེ། འཕགས་པ་ཡིན་ན། རང་རྒྱུད་བདག་མེད་རྟོགས་པའི་ཤེས་རབ་ལས་བྱུང་བས་ཁྱབ་པའི་ཕྱིར། ཡབ་ཀྱི་སྒོ་ནས་སྲས་སུ་བཞག་པ་ནི། བྱང་ཆུབ་སེམས་དཔའ་ཐམས་ཅད་ལ་ཡོད་དེ། བྱང་ཆུབ་སེམས་དཔའ་ཡིན་ན། རང་རྒྱུད་ལ་ཐེག་ཆེན་སེམས་བསྐྱེད་སྐྱེས་པས་ཁྱབ་པའི་ཕྱིར། དེས་ན་ཡུམ་ནི་རྒྱུའི་ངོས་ནས་བཞག སྲས་ནི་འབྲས་བུའི་ངོས་ནས་བཞག་ཅིང༌། བྱང་སེམས་འཕགས་པ་ཡིན་ན། ཡུམ་གྱི་སྒོ་ནས་སྲས་སུ་བཞག་གིས་སྲས་དང་ཡབ་ཀྱི་སྒོ་ནས་སྲས་སུ་བཞག་པའི་སྲས་གཉིས་ཀ་ཡིན་པས་ཁྱབ། ཡུམ་གྱི་སྒོ་ནས་སྲས་སུ་བཞག་པའི་སྲས་དང༌། འཕགས་པ་དོན་གཅིག་གོ །དེ་ལ་ཁ་ཅིག བྱང་སེམས་སྦྱོར་ལམ་པ་ཆོས་ཅན། འཕགས་པ་ཡིན་པར་ཐལ། ཡུམ་གྱི་སྒོ་ནས་སྲས་སུ་བཞག་པའི་སྲས་ཡིན་པའི་ཕྱིར་ཏེ། རང་རྒྱུ་བདག་མེད་རྟོགས་པའི་ཤེས་རབ་ལས་བྱུང་བའི་སྲས་ཡིན་པའི་ཕྱིར་ཏེ། རང་རྒྱུ་ཚོགས་ལམ་གྱི་གནས་སྐབས་ཀྱི་བདག་མེད་རྟོགས་པའི་ཤེས་རབ་ལས་བྱུང་བའི་སྲས་ཡིན་པའི་ཕྱིར་ཏེ། རང་རྒྱུ་དེའི་གནས་སྐབས་ཀྱི་བདག་མེད་རྟོགས་པའི་ཤེས་རབ་སྔོན་སོང་གི་སྲས་ཡིན་པའི་ཕྱིར་ཏེ།

འདིར་མ་ངེས། མ་གྲུབ་ན། དེར་ཐལ། 

༼༤༧༽ རང་རྒྱུ་དེའི་གནས་སྐབས་ཀྱི་ཉམས་ལེན་མཐའ་དག་སྔོན་སོང་གི་སྲས་ཡིན་པའི་ཕྱིར་ཏེ། སྲས་གང་ཞིག རང་རྒྱུ་དེའི་གནས་སྐབས་ཀྱི་ཉམས་ལེན་མཐའ་དག་སྔོན་སོང་ཡིན་པའི་ཕྱིར་ཏེ། རང་རྒྱུ་ཚོགས་ལམ་གྱི་གནས་སྐབས་མཐའ་དག་རྫོགས་རྗེས་སུ་བྱུང་བའི་བྱང་ཆུབ་སེམས་དཔའ་ཡིན་པའི་ཕྱིར་ཏེ། བྱང་སེམས་སྦྱོར་ལམ་པ་ཡིན་པའི་ཕྱིར་ཞེ་ན། སྐྱོན་མེད་དེ། ཆོས་དེ་སྔོན་སོང་གི་འབྲས་བུ་ཡིན་ན། ཆོས་དེ་ལས་བྱུང་བའི་མ་ཁྱབ་ཅིང༌། ཆོས་དེའི་སྔ་རོལ་དུ་བྱུང་བ་ཡིན་ན་ཡང༌། ཆོས་དེའི་རྒྱུ་ཡིན་པས་མ་ཁྱབ་པའི་ཕྱིར། དཔེར་ན་ཤཱཀྱ་ཐུབ་པའི་སྔ་རོལ་དུ་བྱུང་བའི་རང་རྒྱལ་དང་ཉན་ཐོས་རྣམས་ཤཱཀྱ་ཐུབ་པའི་རྒྱུ་མ་ཡིན་པ་སོགས་མཐའ་ཡས་སོ། །དེས་ན་བྱང་སེམས་སྦྱོར་ལམ་པ་དེ་རང་གི་སྔ་རོལ་དུ་བྱུང་བའི་བདག་མེད་རྟོགས་པའི་ཤེས་རབ་སྔོན་སོང་ཡིན་ཀྱང༌། དེས་བསྐྱེད་པ་དང་དེ་ལས་འཁྲུངས་པར་མི་འཇོག་སྟེ། བདག་མེད་རྟོགས་པའི་ཤེས་རབ་ཀྱིས་བསྐྱེད་པའི་སྲས་ནི་ངེས་པར་འཕགས་པ་ལ་འཇོག་པའི་ཕྱིར། གནད་འདི་ནི་རོང་སྟོན་སྨྲ་བའི་སེངྒེའི་བཞེད་པ་ཡིན་ཅིང་འཇུག་པ་བཀའ་འགྲེལ་དུ་ཡང་གསལ་ལོ། །དེ་རང་གི་རྒྱུར་གྱུར་པའི་བདག་མེད་རྟོགས་པའི་ཤེས་རབ་སྔོན་སོང་ནི་མ་ཡིན་ཏེ། དེའི་རྒྱུར་གྱུར་པའི་བདག་མེད་རྟོགས་པའི་ཤེས་རབ་མེད་པའི་ཕྱིར། འོ་ན་དེ་རང་རྒྱུ་ཚོགས་ལམ་གྱི་གནས་སྐབས་ཀྱི་བདག་མེད་རྟོགས་པའི་ཤེས་རབ་སྔོན་སོང་ཡང་མ་ཡིན་པར་ཐལ། དེའི་རྒྱུར་གྱུར་པའི་ཚོགས་ ༼༤༨༽ ལམ་གྱི་གནས་སྐབས་ཀྱི་བདག་མེད་རྟོགས་པའི་ཤེས་རབ་མེད་པའི་ཕྱིར་ཏེ། དེའི་རྒྱུར་གྱུར་པའི་བདག་མེད་རྟོགས་པའི་ཤེས་རབ་མེད་པའི་ཕྱིར་ཞེ་ན། བར་ཚངས་ཀྱི་རྣམ་དབྱེ་དགོས་པས་འདིར་མ་ངེས་ཏེ། དཔེར་ན་བྱངཾ་འཕགས་པའི་རྒྱུར་གྱུར་པའི་སྒྲིབ་པ་མེད་ཀྱང༌། དེའི་རྒྱུར་གྱུར་པའི་བྱང་སེམས་འཕགས་པའི་གནས་སྐབས་ཀྱི་སྒྲིབ་པ་ཡོད་པ་དང༌། དོན་དམ་པའི་བྱང་ཆུབ་སེམས་དཔའ་མེད་ཀྱང༌།

དོན་དམ་པའི་བྱང་ཆུབ་སེམས་དཔའི་ས་ཡོད་པ་དང༌། རང་གི་གདུལ་བྱ་ལ་ཆོས་དངོས་སུ་སྟོན་པའི་རྣམ་མཁྱེན་མེད་ཀྱང༌། རང་གི་གདུལ་བྱ་ལ་ཆོས་དངོས་སུ་སྟོན་པའི་སངས་རྒྱས་འཕགས་པའི་གནས་སྐབས་ཀྱི་རྣམ་མཁྱེན་ཡོད་པ་སོགས་བར་ཚངས་ཀྱི་རིགས་མཐའ་ཡས་སོ། །མཆོད་བརྗོད་བཤད་ཟིན་ཏོ།། ༈ །གཉིས་པ་དགོངས་འགྲེལ་ནི། མཆོད་བརྗོད་ཀྱི་སྐབས་སུ་མཁྱེན་གསུམ་གྱི་ཡོན་ཏན་བརྗོད་པའི་སྒོ་ནས་ཡུམ་ལ་ཕྱག་བཙལ་ནས་ཤུགས་ལ་མཁྱེན་གསུམ་གྱི་རྒྱན་རྩོམ་པར་དམ་བཅས་པ་ལ་འཕྲོས་ནས། འོ་ན་རྒྱན་དེའི་བརྗོད་བྱ་གང་ཞེ་ན། རྣམ་མཁྱེན་ཐོབ་བྱེད་ཀྱི་ལམ་བྱང་སེམས་ཀྱི་རྒྱུད་ཀྱི་སྐྱེ་མེད་གསུམ་གང་རུང་རྟོགས་པའི་མཁྱེན་པ་གང་ཟག་གི་ཆ་རྐྱེན་གྱི་སྒོ་ནས་མངོན་རྟོགས་བརྒྱད་དུ་འགྱུར་བ་དེ་ཉིད་རྒྱན་གྱི་བརྗོད་བྱའི་གཙོ་བོ་ཡིན་ནོ་ཞེས་པ་ནི། རྣམ་པ་ཐམས་ཅད་མཁྱེན་ཉིད་ལམ་ཞེས་པས་བསྟན། ལམ་དེ་ཡང་སྟོན་པས་ཤེར་ཕྱིན་གྱི་མདོ་ལས་བཤད་པ་གང་ ༼༤༩༽ ཡིན་པ་དེ་འདིར་བཤད་པར་བྱ་བ་ཡིན་ཞིང༌། དེར་ཐེག་པ་གསུམ་ཀའི་ལམ་བཤད་ཀྱི་འདིར་ཐེག་པ་གཞན་གྱི་མྱོང་བ་མ་ཡིན་པ་ཐེག་ཆེན་གྱི་ལམ་རིམ་ཁོ་ན་འཆད་དོ། །ཅེས་པ་ནི། སྟོན་པས་འདི་ལས་ཞེས་སོགས་རྐང་པ་གཉིས་ཀྱིས་བསྟན། ཆ་རྐྱེན་གྱི་མངོན་རྟོགས་བརྒྱད་ནི་བྱང་སེམས་སྦྱོར་ལམ་པའི་རྒྱུད་ཀྱི་བདག་མེད་རྟོགས་པའི་མཁྱེན་པ་གཅིག་ཉིད་ཀྱང་གང་ཟག་གི་ཆ་རྐྱེན་གྱི་མངོན་རྟོགས་བརྒྱད་ཆར་ཡིན་ཏེ། དེ་རང་གི་རྟེན་གྱི་གང་ཟག་བྱང་སེམས་སྦྱོར་ལམ་པ་འཚང་རྒྱ་བའི་ཆ་རྐྱེན་དུ་གྱུར་པའི་མཁྱེན་གསུམ་ཡང་ཡིན། དེའི་ཆ་རྐྱེན་དུ་གྱུར་པའི་སྦྱོར་གཞི་ཡང་ཡིན། དེའི་ཆ་རྐྱེན་དུ་གྱུར་པའི་འབྲས་བུ་ཆོས་སྐུ་ཡང་ཡིན་པའི་ཁྱད་པར་འཐད་པའི་ཕྱིར་ཏེ། དེ་མཁྱེན་གསུམ་གྱི་གནས་སྐབས་སུ་ཐོས་བསམ་གྱི་ལྡོག་པ་ནས་བསྟན་པ་ཡང་ཡིན། སྦྱོར་གཞིའི་གནས་སྐབས་སུ་ཉམས་ལེན་གྱི་ལྡོག་པ་ནས་བསྟན་པ་ཡང་ཡིན།

ཆོས་སྐུའི་སྐབས་སུ་འབྲས་བུའི་ལྡོག་པ་ནས་བསྟན་པ་ཡང་ཡིན་པའི་ཁྱད་པར་འཐད་པའི་ཕྱིར་ཏེ། དེ་ཆོས་སྤྱོད་བཅུའི་བདག་ཉིད་ཀྱི། མདོ་དོན་ཞེས་པའི་དངོས་བསྟན་གྱི་ཆོས་སྤྱོད་བཅུ་པོ་གང་རུང་ཡིན་པའི་ཕྱིར་ཏེ། དེ་སྐད་དུ། འདི་ཉིད་ལས། བྱང་སེམས་ཀྱི་རྒྱུད་ཀྱི་སྐྱེ་མེད་གསུམ་རྟོགས་པའི་རྟོགས་པ་གང་ཟག་གི་ཆ་རྐྱེན་གྱི་སྒོ་ནས་མངོན་པར་རྟོགས་པ་བརྒྱད་དུ་འགྱུར་པ་དེ་ཉིད་ཅེས་དང༌། ཅིའི་ཕྱིར་སྦྱིན་སོགས་ཕ་རོལ་ཏུ་ཕྱིན་པ་བཅུའི་མདོ་དོན་བསྡུས་པ་ཡིན་ཞེ་ན། མཁྱེན་གསུམ་གྱི་སྐབས་ ༼༥༠༽ སུ་ཡང་ཕར་ཕྱིན་བཅུ་པོ་འདི་ཉིད་ཐོས་བསམ་གྱི་གཏན་ལ་ཕབ་པའི་ལྡོག་པ་ནས་བསྟན། སྦྱོར་གཞིའི་སྐབས་སུ་ཡང་བཅུ་པོ་དེ་ཉིད་ཉམས་ལེན་གྱི་ལྡོག་པ་ནས་བསྟན། ཆོས་སྐུའི་སྐབས་སུ་ཡང་བཅུ་པོ་དེ་ཉིད་འབྲས་བུའི་ལྡོག་པ་ནས་བསྟན་པའི་ཕྱིར་རོ། །ཞེས་གསུངས་པ་ཡིན་ནོ། །ལུགས་འདི་ལ་རྣམ་པ་ཐམས་ཅད་མཁྱེན་ཉིད་ལམ་ཞེས་པའི་ཚིག་ཟུར་གྱི་ལམ་ཞེས་པའི་དངོས་བསྟན་གྱི་ལམ་དང༌། གང་ཟག་གི་ཆ་རྐྱེན་གྱི་མངོན་རྟོགས་བརྒྱད་ཀྱི་ནང་ཚན་དུ་གྱུར་པའི་རྣམ་མཁྱེན་ནས་དེའི་ནང་ཚན་དུ་གྱུར་པའི་འབྲས་བུ་ཆོས་སྐུའི་བར་དང༌། ཆོས་སྤྱོད་བཅུའི་བདག་ཉིད་ཀྱི་ཞེས་པའི་དངོས་བསྟན་གྱི་ཆོས་སྤྱོད་རྣམས་དོན་གཅིག་ཡིན་ཞིང༌། བྱང་སེམས་ཀྱི་གནས་སྐབས་ཀྱི་ཕར་ཕྱིན་བཅུའི་ཉམས་ལེན་ལ་འདིར་བསྟན་ཆོས་སྤྱོད་བཅུར་བཞེད་པ་ཡིན་ནོ། །དེ་ལྟར་ན་མཁྱེན་གསུམ་གྱི་སྐབས་སུ་ཐོས་བསམ་གྱི་ལྡོག་པ་ནས་བསྟན་པའི་མཁྱེན་པ་ཡིན་ན་ཐོས་བསམ་གྱི་ལྡོག་པ་ནས་བསྟན་པའི་མཁྱེན་པ་ཡིན་པས་མ་ཁྱབ། སྦྱོར་བཞིའི་གནས་སྐབས་སུ་ཉམས་ལེན་གྱི་ལྡོག་པ་ནས་བསྟན་པའི་མཁྱེན་པ་ཡིན་ན། ཉམས་ལེན་གྱི་ལྡོག་པ་ནས་བསྟན་པའི་མཁྱེན་པ་ཡིན་པས་མ་ཁྱབ། ཆོས་སྐུའི་སྐབས་སུ་འབྲས་བུའི་ལྡོག་པ་ནས་བསྟན་པའི་མཁྱེན་པ་ཡིན་ན། འབྲས་བུའི་ལྡོག་པ་ནས་བསྟན་པའི་མཁྱེན་པ་ཡིན་པས་མ་ཁྱབ་སྟེ།

གལ་ཏེ་ཁྱབ་ན། དང་པོ་ལ། བྱང་སེམས་སྦྱོར་ལམ་པའི་རྒྱུད་ཀྱི་སྦྱིན་སོགས་ཀྱི་ཉམས་ལེན་ཁྱད་པར་ཅན་ཆོས་ཅན། དེར་ ༼༥༡༽ ཐལ། དེའི་ཕྱིར། མ་གྲུབ་ན། དེར་ཐལ། ཆོས་སྤྱོད་བཅུའི་བདག་ཉིད་ཀྱི་ཞེས་པའི་དངོས་བསྟན་གྱི་ཆོས་སྤྱོད་བཅུ་པོ་གང་རུང་ཡིན་པའི་ཕྱིར། ཁྱབ་སྟེ། འདི་ཉིད་ལས། མཁྱེན་གསུམ་གྱི་སྐབས་སུ་ཡང་ཞེས་སོགས་སྔར་དྲངས་པ་འཐད་པའི་ཕྱིར། གོང་དུ་མ་གྲུབ་ན། དེར་ཐལ། རྣམ་པ་ཐམས་ཅད་མཁྱེན་ཉིད་ལམ་ཞེས་པའི་བསྟན་བྱའི་གཙོ་བོར་གྱུར་པའི་ལམ་ཡིན་པའི་ཕྱིར་ཏེ། ཡུམ་དེ་ལ་ཕྱག་འཚལ་ཞེས་པའི་དངོས་བསྟན་གྱི་སྐྱེད་བྱེད་ཀྱི་ཡུམ་ཡིན་པའི་ཕྱིར་ཏེ། བདག་མེད་རྟོགས་པའི་ཐེག་ཆེན་གྱི་སློབ་ལམ་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། ཐོས་བསམ་གྱི་ལྡོག་པ་ནས་བསྟན་པའི་མཁྱེན་པ་མ་ཡིན་པར་ཐལ། ཉམས་ལེན་གྱི་ལྡོག་པ་ནས་བསྟན་པའི་མཁྱེན་པ་ཡིན་པའི་ཕྱིར་ཏེ། ཐེག་ཆེན་གྱི་སྦྱོར་མཐོང་བསྒོམ་གསུམ་གང་རུང་ཡིན་པའི་ཕྱིར། གཉིས་པ་ལ་བདག་མེད་པའི་དོན་ལ་ཐོས་བསམ་གཙོ་བོར་གྱུར་པའི་བྱང་སེམས་ཀྱི་ཚོགས་ལམ་ཕལ་པ་ཆོས་ཅན། དེར་ཐལ། དེའི་ཕྱིར། །མ་གྲུབ་ན། དེར་ཐལ། ཆོས་སྤྱོད་བཅུའི་བདག་ཉིད་ཞེས་པའི་དངོས་བསྟན་གྱི་ཆོས་སྤྱོད་བཅུ་པོ་གང་རུང་ཡིན་པའི་ཕྱིར། ཁྱབ་སྟེ། འདི་ཉིད་ལས། སྦྱོར་བཞིའི་སྐབས་སུ་ཡང་བཅུ་པོ་དེ་ཉིད་ཞེས་སོགས་སྔར་དྲངས་པ་འཐད་པའི་ཕྱིར། གོང་དུ་མ་གྲུབ་ན། སྔར་ལྟར་རིགས་འགྲེ། རྩ་བ་འདོད་ན། དེ་ཆོས་ཅན། ཉམས་ལེན་གྱི་ལྡོག་པ་ནས་བསྟན་པའི་མཁྱེན་པ་མ་ཡིན་པར་ཐལ། ཐོག་བསམ་གྱི་ལྡོག་པ་ནས་བསྟན་ ༼༥༢༽ པའི་མཁྱེན་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། མ་གྲུབ་ན། དེ་དེ་ཡིན་པར་ཐལ། དེ་ཡོད་པའི་ཕྱིར། བདག་མེད་པའི་དོན་ཐོས་བསམ་གཙོ་བོར་བྱེད་པའི་བྱང་སེམས་ཚོགས་ལམ་པ་ཡོད་པའི་ཕྱིར་ཏེ། ལེན་དང་འཛིན་པ་ལ་སོགས་པའི། །སྣོད་དུ་དམ་པ་རྣམས་བཞེད་དོ། །ཅེས་གསུངས་པའི་ཕྱིར། གསུམ་པ་ལ།

ཐེག་ཆེན་གྱི་ཚོགས་ལམ་ཁྱད་པར་ཅན་ཆོས་ཅན། དེར་ཐལ། དེའི་ཕྱིར་མ་གྲུབ་ན། དེར་ཐལ། ཆོས་སྤྱོད་བཅུའི་བདག་ཉིད་ཀྱི་ཞེས་པའི་དངོས་བསྟན་གྱི་ཆོས་སྤྱོད་ཡིན་པའི་ཕྱིར། ཁྱབ་སྟེ། ཆོས་སྐུའི་སྐབས་སུ་བཅུ་པོ་དེ་ཉིད་ཞེས་སོགས་སྔར་དྲངས་པ་འཐད་པའི་ཕྱིར། གོང་དུ་འདོད་ན། དེ་ཆོས་ཅན། འབྲས་བུའི་ལྡོག་པ་ནས་བསྟན་པའི་མཁྱེན་པ་མ་ཡིན་པར་ཐལ། ཉམས་ལེན་གྱི་ལྡོག་པ་ནས་བསྟན་པའི་མཁྱེན་པ་ཡིན་པའི་ཕྱིར་ཏེ། བསྒོམ་པ་ཉམས་ལེན་གྱི་བསྡུས་པའི་མཁྱེན་པ་ཡིན་པའི་ཕྱིར་ཏེ། ཐེག་ཆེན་གྱི་ཚོགས་ལམ་ཁྱད་པར་ཅན་དང༌། དེའི་སྦྱོར་ལམ་དང༌། དེའི་མཐོང་ལམ་དང༌། དེའི་བསྒོམ་ལམ་དང་བཞི་པོ་གང་རུང་ཡིན་པའི་ཕྱིར། དེ་བཞིན་དུ་མཁྱེན་གསུམ་གྱི་སྐབས་སུ་སྤྱིའི་སྒྲུབ་པ་ཡིན་ན་སྤྱིའི་སྒྲུབ་པ་ཡིན་པས་མ་ཁྱབ། སྦྱོར་བཞིའི་སྐབས་སུ་བྱེ་བྲག་གི་སྒྲུབ་པ་ཡིན་ན། བྱེ་བྲག་གི་སྒྲུབ་པ་ཡིན་པས་མ་ཁྱབ་སྟེ། དང་པོ་ལ་བཤད་མ་ཐག་པའི་སྐྱོན་དང་པོ་དེ་དང༌། གཉིས་པ་ལ། སྐྱོན་གཉིས་པ་དེ་འཕེན་པར་བྱ་ཞིང༌། སྒྲུབ་ཚུལ་སྔར་ལྟར་རིགས་འགྲེའོ། །དེ་སྐད་དུ་འདི་ཉིད་ལས། དེ་ལྟར་ ༼༥༣༽ བྱས་ནས་ཕར་ཕྱིན་ཕྱི་མ་བཞི་ཤེས་རབ་ཀྱི་ཕར་ཕྱིན་དུ་འདུས་པས། བྱང་ཆུབ་སེམས་དཔའི་ཕར་ཕྱིན་དྲུག་པོ་དེ་ལ་སྒྲུབ་པའི་ཐ་སྙད་མཛད་ནས། དེ་ཉིད་མཁྱེན་གསུམ་གྱི་སྐབས་སུ་བསྟན་པ་ལ་སྤྱིའི་སྒྲུབ་པ་དང༌། སྦྱོར་བཞིའི་སྐབས་སུ་བསྟན་པ་ལ་བྱེ་བྲག་གི་སྒྲུབ་པ་ཞེས་པའི་གཞུང་དང་ཡང་སྦྱོར་བ་ཡིན་ནོ་ཞེས་གསུངས་སོ། །དེས་ན་སྤྱིའི་སྒྲུབ་པ་དང་ཐོས་བསམ་གྱི་ལྡོག་པ་ནས་བསྟན་པའི་ཐེག་ཆེན་གྱི་མཁྱེན་པ་དོན་གཅིག མཚན་གཞི་ནི། བདག་མེད་པའི་དོན་ལ་ཐོས་བསམ་གཙོ་བོར་གྱུར་པའི་བྱང་སེམས་ཚོགས་ལམ་ལྟ་བུ། བྱེ་བྲག་གི་སྒྲུབ་པ་དང་ཉམས་ལེན་གྱི་ལྡོག་པ་ནས་བསྟན་པའི་ཐེག་ཆེན་གྱི་མཁྱེན་པ་དོན་གཅིག མཚན་གཞི་ནི། ཐེག་ཆེན་གྱི་ཚོགས་ལམ་ཁྱད་པར་ཅན་ནས། རྒྱུན་མཐའི་ཡེ་ཤེས་ཀྱི་བར་རོ། །མདོར་ན།

ཤེར་ཕྱིན་གྱི་མདོ་རྒྱས་འབྲིང་བསྡུས་གསུམ་བརྗོད་བྱ་དངོས་བརྒྱད་དོན་བདུན་ཅུ་རྣམས་མངོན་རྟོགས་རྒྱན་གྱི་བརྗོད་བྱ་ཡིན་ཞིང༌། དེའི་བཤད་བྱ་དེའི་བརྗོད་བྱ་དེའི་མཚན་ཉིད། དེ་བཞིན་དུ་དེའི་ཆེད་དུ་བྱ་བ་དེའི་དགོས་པའི་མཚན་ཉིད་ཡིན་ཞིང༌། མཚན་གཞི་ནི། རྒྱན་ལ་བརྟེན་ནས་སོ་སོའི་སྐྱེ་བོས་མདོ་དོན་བདེ་བླག་ཏུ་རྟོགས་པ་དེ་ཡིན་ཏེ། བདེ་བླག་ཏུ་ནི་རྟོགས་པ་ཞེས། །བྱ་བ་རྩོམ་པའི་དགོས་པ་ཡིན། །ཞེས་གསུངས་པའི་ཕྱིར། ཡང་རྒྱན་ལ་བརྟེན་ནས། མདོ་དོན་བདེ་བླག་ཏུ་རྟོགས་པ་དེ་ཚོགས་སྦྱོར་གྱི་གནས་སྐབས་སུ་ཉམས་སུ་བླངས་པས། ༼༥༤༽ ས་དང་པོ་ཐོབ་པའི་ཡོན་ཏན་ཁྱད་པར་ཅན་ཏེ་རྒྱན་གྱི་ཉིང་དགོས་ཀྱི་མཚན་ཉིད། མཚན་གཞི་ནི་རྒྱན་ལ་བརྟེན་ནས་ཆོས་ཉིད་དོན་དམ་པའི་བདེན་པས་དོན་མངོན་སུམ་དུ་མཐོང་བའི་མཁྱེན་པ་དེ་ཡིན་ཏེ། ཆོས་སྤྱོད་བཅུའི་བདག་ཉིད་ཀྱི། །མདོ་དོན་དྲན་པ་ལ་བཞག་ནས། །བློ་དང་ལྡན་པས་མཐོང་འགྱུར་ཕྱིར། །ཞེས་གསུངས་པའི་ཕྱིར། འདི་ལ་ཡང༌། གནས་སྐབས་ཀྱི་ཉིང་དགོས་དང༌། མཐར་ཐུག་གི་ཉིང་དགོས་གཉིས་ལས། དང་པོ་ནི། རྒྱན་ལ་བརྟེན་ནས་ཐོབ་པའི་བྱང་འཕགས་ཀྱི་ཡོན་ཏན་མཐའ་དག་གོ །གཉིས་པ་ནི། རྒྱན་ལ་བརྟེན་ནས་ཐོབ་པའི་འབྲས་བུ་ཆོས་སྐུ་རྣམས་སོ། །དེ་བཞིན་དུ་རྒྱན་གྱི་བརྗོད་བྱ་དགོས་པ་ཉིད་དགོས་གསུམ། ཐབས་ཐབས་བྱུང་གི་ཚུལ་གྱི་འབྲེལ་བ་དེ། རྒྱན་གྱི་དགོས་སོགས་ཆོས་བཞིའི་ནང་ཚན་དུ་གྱུར་པའི་འབྲེལ་པ་ཡིན་ཞིང༌། འདི་ནི་རྣམ་པ་ཐམས་ཅད་མཁྱེན་ཉིད་ལམ་ཞེས་སོགས་ཚིགས་བཅད་གཉིས་ཀྱི་ཤུགས་ལ་སྟོན། གསུམ་པ་བསྟན་བཅོས་ཀྱི་བརྗོད་བྱ་མངོན་རྟོགས་བཤད་པ་ལ། རྒྱས་པ་ལ་དད་པ་བརྒྱད་དུ་ཕྱེ་བ། བར་པ་ལ་དད་པ་དྲུག་ཏུ་བསྟན་པ། བསྡུས་པ་ལ་དད་པ་གསུམ་དུ་བསྡུ་བ་དང་གསུམ་ལས། དང་པོ་བསྡུས་དོན་ལུས་རྣམ་བཞག་དང༌། ཚིག་དོན་ཡན་ལག་རྒྱས་བཤད་གཉིས། དང་པོ་ནི། ཡུམ་དེ་ལ་ཕྱག་འཚལ་ཞེས་པ་ལ་འཕྲོས་ནས།

སངས་རྒྱས་ཀྱི་བཞེད་དོན་སྒྲུབ་བྱེད་ཀྱི་ཡུམ་འབྲས་བུ་ཤེར་ཕྱིན་ཐོབ་བྱེད་ཀྱི་ལམ་མངོན་རྟོགས་བརྒྱད་ཀྱི་སྒོ་ནས་བཤད། སངས་རྒྱས་ཀྱི་ ༼༥༥༽ སྐྱེད་བྱེད་ཡུམ་སློབ་ལམ་གྱིས་བསྡུས་པའི་ཤེར་ཕྱིན་གང་ཟག་གི་ཆ་རྐྱེན་མངོན་རྟོགས་བརྒྱད་ཀྱི་སྒོ་ནས་བཤད་ཅེས་པ་ནི། །ཤེས་རབ་ཕ་རོལ་ཕྱིན་པ་ནི། དངོས་པོ་བརྒྱད་ཀྱིས་ཡང་དག་བཤད། །ཞེས་པས་བསྟན། གཞུང་ཤེར་ཕྱིན་བརྗོད་བྱ་མངོན་རྟོགས་བརྒྱད་ཀྱི་སྒོ་ནས་བཤད་ཅེས་པའང་ཚིག་རྐང་གཉིས་པོ་དེའི་ཤུགས་ལ་བསྟན་ཏོ། །དེ་ལྟར་ཤེར་ཕྱིན་ལ་གསུམ་ལས། འབྲས་བུ་ཤེར་ཕྱིན་དང༌། ཤེར་ཕྱིན་མཚན་ཉིད་པ་དང༌། འབྲས་ཡུམ་དང༌། རྣམ་མཁྱེན་རྣམས་དོན་གཅིག ལམ་ཤེར་ཕྱིན་དང༌། སློབཾ་ལམཾ་གྱིསཾ་བཾསྡུས་པའི་ཤེར་ཕྱིན་དང༌། ཤེས་རབ་ཕ་རོལ་ཕྱིན་པ་ནི། །ཞེས་པའི་དངོས་བསྟན་གྱི་ལམ་ཤེར་ཕྱིན་དང༌། མཆོད་བརྗོད་ཀྱི་བཤད་ཚུལ་དང་པོའི་དངོས་བསྟན་གྱི་མཁྱེན་པ་རྣམས་དོན་གཅིག་སྟེ། འདི་ཉིད་ལས། བཤད་ཚུལ་དང་པོས་བསྡུས་པའི་ལམ་ཤེར་ཕྱིན་ནི། གང་ཟག་གི་ཆ་རྐྱེན་མངོན་རྟོགས་བརྒྱད་ཀྱི་སྒོ་ནས་བཤད། ཅེས་གསུངས་པས་སོ། །འོན་ཀྱང་ཤེས་རབ་ཕ་རོལ་ཕྱིན་པ་ནི། །ཞེས་པའི་བསྟན་བྱའི་གཙོ་བོར་གྱུར་པའི་ལམ་ཤེར་ཕྱིན་ནི། ཐེག་ཆེན་གྱི་མཐོང་སྒོམ་གང་རུང་དང་དོན་གཅིག་སྟེ། སློབ་དཔོན་གྱི་འགྲེལ་ཆེན་ལས། མཐོང་བ་ལ་སོགས་པའི་མཚན་ཉིད་ཅན་གྱི་ལམ་ལ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་བ་ནི་བཏགས་པའོ། །ཞེས་གསུངས་པའི་ཕྱིར། ཕལ་ཆེར་འདི་ཙམ་གྱི་འཁྲུལ་གཞི་བྱས་ནས་ལམ་ ༼༥༦༽ ཤེར་ཕྱིན་ཡིན་ན། བྱང་འཕགས་ཀྱི་མངོན་རྟོགས་ཡིན་པས་ཁྱབ་གསུངས་པ་མི་འཐད་དེ། བྱང་སེམས་སྦྱོར་ལམ་པའི་རྒྱུད་ཀྱི་སྐྱེ་མེད་གསུམ་གང་རུང་རྟོགས་པའི་རྟོགས་པ་ཆོས་ཅན། དེར་ཐལ། དེའི་ཕྱིར། ལམ་ཤེར་ཕྱིན་དང་འབྲས་བུ་ཤེར་ཕྱིན་གང་རུང་གང་ཞིག འབྲས་བུ་ཤེར་ཕྱིན་མ་ཡིན་པའི་ཕྱིར། དང་པོ་མ་གྲུབ་ན། དེར་ཐལ། ཤེས་རབ་ཕ་རོལ་ཕྱིན་པ་ནི་ཞེས་པའི་དངོས་བསྟན་གྱི་ཤེར་ཕྱིན་མ་ཡིན་པའི་ཕྱིར་ཏེ།

ཡུམ་དེ་ལ་ཕྱག་འཚལ་ཞེས་པའི་ཐད་ཀྱི་ཉིར་སྣང་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ་ཞེས་པའི་དངོས་བསྟན་གྱི་ཤེར་ཕྱིན་ཡིན་པའི་ཕྱིར། ཁྱབ་སྟེ། འདི་ཉིད་ལས། ཉིར་སྣང་དུ་མཆོད་བརྗོད་ཀྱི་སྐབས་སུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ། །ཞེས་པ་ནི། ལུས་ཀྱི་སྐབས་སུ་དངོས་པོ་བརྒྱད་ཀྱི་སྒོ་ནས་བཤད་པར་གསུངས་ཤིང༌། ཞེས་གསུངས་པ་འཐད་པའི་ཕྱིར། གོང་དུ་མ་གྲུབ་ན་དེར་ཐལ། །ཡུམ་དེ་ལ་ཕྱག་འཚལ་ཞེས་པའི་དངོས་བསྟན་གྱི་ཡུམ་ཡིན་པའི་ཕྱིར། མདོར་ན། ཡུམ་དེ་ལ་ཕྱག་འཚལ་ཞེས་པའི་དངོས་བསྟན་གྱི་ཡུམ་དང༌། ཤེས་རབ་ཕ་རོལ་ཕྱིན་པ་ནི་ཞེས་པའི་དངོས་བསྟན་གྱི་ཤེར་ཕྱིན་དོན་གཅིག་པ་ནི། བསྟན་བཅོས་རྩ་འགྲེལ་ཐམས་ཅད་ཀྱི་དགོངས་པར་གནས་སོ། །གཞུང་ཤེར་ཕྱིན་ནི་ཡུམ་རྒྱས་འབྲིང་བསྡུས་གསུམ་ལྟ་བུ་བརྗོད་བྱེད་ཚིག་གི་ཤེར་ཕྱིན་རྣམས་ཏེ། ཤེར་ཕྱིན་དང་ཤེར་ཕྱིན་ཐོབ་པའི་ཐབས་བརྗོད་བྱའི་གཙོ་བོར་སྟོན་པས། ཤེར་ཕྱིན་གྱི་མིང་གི་བཏགས་པ་ཙམ་མོ། །སྙིང་པོ་དོན་གྱི་ ༼༥༧༽ ཤེར་ཕྱིན་ནི། ཤེར་ཕྱིན་གྱི་དོན་དང་ལྡན་པའི་གནས་ལུགས་དོན་དམ་བདེན་པ་རྣམས་སོ། །དངོས་པོ་བརྒྱད་ཀྱི་ངོས་འཛིན་ནི། །རྣམ་ཀུན་མཁྱེན་ཉིད་ལམ་ཤེས་ཉིད། །ཅེས་སོགས་ཚིག་རྐང་དྲུག་གིས་བསྟན། དེ་ཡང་ཐོབ་བྱའི་འབྲས་བུ་རྣམ་མཁྱེན། དེ་ཐོབ་བྱེད་ཀྱི་རྒྱུ་ལམ་ཤེས། དེའི་བླང་དོར་བྱ་བའི་ཡན་ལག་ཏུ་གཞི་མི་མཐུན་ཕྱོགས་དང་གཉེན་པོའི་རབ་དབྱེ་ཤེས་པའི་གཞི་ཤེས་རྣམས་ནི་ཡུམ་མཁྱེན་པ་གསུམ་སྟེ། ཀུན་མཁྱེན་ཆོས་ཀྱི་རྒྱལ་པོའི་ཞལ་སྔ་ནས། རྣམ་པ་ཀུན་མཁྱེན་འབྲས་བུ་ཐོབ་བྱའི་ཕྱིར། །ལམ་གསུམ་ཤེས་པའི་ཚུལ་ལ་ལེགས་སྦྱངས་ཏེ། །གཞི་ཀུན་ཤེས་པ་ཉིད་དུ་རབ་ཕྱེ་ནས། །ལམ་དང་ལམ་མིན་སྒྲོ་འདོགས་ཆོད་པར་ཤོག ཅེས་གསུངས་པའི་ཕྱིར། དེ་བཞིན་དུ་ཐོས་བསམ་གྱི་གཏན་ལ་ཕབ་པའི་དོན་རྣམ་པ་བརྒྱ་བདུན་ཅུ་རྩ་གསུམ་དུ་བསྡུས་ནས་བསྒོམ་པ་རྣམ་རྫོགས་སྦྱོར་བ་དང༌།

བསྡུས་བསྒོམ་རབ་ཏུ་གྱུར་པ་རྩེ་མོར་སྦྱོར་བ་དང༌། གོ་རིམས་སུ་བསྒོམ་པ་མཐར་གྱིས་པའི་སྦྱོར་བ་དང༌། ཅིག་ཆར་དུ་བསྒོམ་པ་སྐད་ཅིག་མའི་སྦྱོར་བ་དང་བཞི་ནི་ཉམས་ལེན་གྱི་སྦྱོར་བ་ཡིན་ཏེ། མཁྱེན་གསུམ་བསྡུས་ནས་བསྒོམ་པའི་རྣལ་འབྱོར་གྱིས། རྟོགས་པ་རབ་ཀྱི་མཐར་ཕྱིན་ཐོབ་ནས་ཀྱང༌། །སླར་ཡང་དེ་དག་གོ་རིམ་ཇི་བཞིན་དུ། ཅིག་འཆར་བསྒོམ་པའི་ཉམས་ལེན་མཐར་ཕྱིན་ཤོག ཅེས་གསུངས་པའི་ཕྱིར། དེ་ལྟར་སྦྱོར་བཞིས་ཉམས་སུ་ 

༼༥༨༽ བླངས་པ་ལས། དབྱིངས་དང་ཡེ་ཤེས་དབྱེར་མེད་པའི་ངོ་བོ་ཉིད་སྐུ་དང༌། ཐེག་ཆེན་གྱི་ཆོས་ལ་རྫོགས་པར་ལོངས་སྤྱོད་པས་ལོངས་སྤྱོད་རྫོགས་སྐུ་དང༌། གང་ལ་གང་འདུལ་གྱི་ཐབས་སྣ་ཚོགས་སེམས་ཅན་གྱི་དོན་མཐའ་ཡས་པ་མཛད་པའི་སྤྲུལ་པའི་སྐུ་དང༌། ཕྲིན་ལས་ཉེར་བདུན་གྱིས་བསྡུས་པའི་གཞན་དོན་མཛད་པ་ཕྲིན་ལས་དང་བཞི་ནི་འབྲས་བུ་ཆོས་སྐུ་ཡིན་ཏེ། ཟག་མེད་ཡོན་ཏན་ཀུན་ལྡན་རང་བཞིན་སྐུ། །ཡིད་འོང་མཚན་དཔེ་རབ་མཛེས་ལོངས་སྤྱོད་རྫོགས། །སྣ་ཚོགས་གདུལ་བྱའི་རེ་སྐོང་སྤྲུལ་པའི་སྐུ། །མངོན་དུ་གྱུར་ནས་ཕྲིན་ལས་དབང་གྱུར་ཤོག །ཅེས་གསུངས་པའི་ཕྱིར། བརྒྱད་པོ་དེ་དག་ཅུང་ཟད་ཕྱེ་སྟེ་བཤད་ན། དོན་བདུན་ཅུར་གྱུར་ཏེ། དེ་ཡང་རྣམ་མཁྱེན་མཚོན་བྱེད་ཀྱི་ཆོས་བཅུ་ནི། ཐེག་ཆེན་སེམས་བསྐྱེད་དང༌། ཐེག་ཆེན་གྱི་གདམས་ངག་དང༌། ཐེག་ཆེན་གྱི་ངེས་འབྱེད་ཡན་ལག་དང༌། ཐེག་ཆེན་སྒྲུབ་པའི་རྟེན་རིགས་དང༌། ཐེག་ཆེན་སྒྲུབ་པའི་དམིགས་པ་དང༌། ཐེག་ཆེན་སྒྲུབ་པའི་ཆེད་དུ་བྱ་བ་དང༌། གོ་སྒྲུབ་དང༌། འཇུག་སྒྲུབ་དང༌། །ཚོགས་སྒྲུབ་དང༌། ངེས་འབྱུང་སྒྲུབ་པ་ཡིན་ནོ་ཞེས་པ་ནི། སེམས་བསྐྱེད་པ་དང་གདམས་ངག་དང༌། །ཞེས་སོགས་ཚིགས་བཅད་གཉིས་ཀྱིས་བསྟན། ལམ་ཤེས་མཚོན་བྱེད་ཀྱི་ཆོས་བཅུ་གཅིག་ནི། དེ་བཞིན་གཤེགས་པའི་རང་བཞིན་གྱི་འོད་འདོམ་གང་བས་ལྷ་རྣམས་ཀྱི་རྣམ་སྨིན་གྱི་འོད་མོག་མོག་པོར་བྱེད་པ་ལ་སོགས་ ༼༥༩༽ པའི་ཡན་ལག་དང༌། ཤེས་བྱ་ཉན་ཐོས་ཀྱི་ལམ་ཤེས་པའི་ལམ་ཤེས་དང༌། ཤེས་བྱ་རང་རྒྱལ་གྱི་ལམ་ཤེས་པའི་ལམ་ཤེས་དང༌། འདི་ཕྱིའི་ཕན་ཡོན་དང་ལྡན་པའི་ཐེག་ཆེན་གྱི་མཐོང་ལམ་དང༌། ཐེག་ཆེན་གྱི་སྒོམ་ལམ་གྱི་བྱེད་པ་དང༌། མོས་པ་སྒོམ་ལམ་དང༌། མོས་པ་སྒོམ་ལམ་གྱི་ཕན་ཡོན་བསྟོད་བསྐུར་བསྔགས་གསུམ་དང༌། བསྔོ་བ་བསྒོམ་ལམ་དང༌། རྗེས་སུ་ཡི་རང་བ་བསྒོམ་ལམ་དང༌། སྒྲུབ་པ་བསྒོམ་ལམ་དང༌། རྣམ་དག་བསྒོམ་ལམ་རྣམས་ཡིན་ནོ་ཞེས་པ་ནི།

མོག་མོག་པོར་བྱེད་ལ་སོགས་དང༌། ཞེས་སོགས་ཚིགས་བཅད་གསུམ་གྱིས་བསྟན། གཞི་ཤེས་མཚོན་བྱེད་ཀྱི་ཆོས་དགུ་ནི། སྲིད་མཐའ་ལ་མི་གནས་པའི་གཞི་ཤེས་དང༌། ཞི་མཐའ་ལ་མི་གནས་པའི་གཞི་ཤེས་དང༌། འབྲས་ཡུམ་ལ་རིང་བའི་གཞི་ཤེས་དང༌། འབྲས་ཡུམ་ལ་ཉེ་བའི་གཞི་ཤེས་དང༌། གཞི་ཤེས་ཀྱི་མི་མཐུན་ཕྱོགས་དང༌། གཉེན་པོ་གཞི་ཤེས་དང༌། རྒྱུ་སྦྱོར་བ་དང༌། རྒྱུ་སྦྱོར་བའི་མཉམ་ཉིད་དང༌། ཞུགས་འབྲས་མཐོང་ལམ་རྣམས་ཡིན་ནོ། །ཞེས་པ་ནི། ཤེས་པས་སྲིད་ལ་མི་གནས་ཤིང༌། །ཞེས་སོགས་ཚིགས་བཅད་གཉིས་ཀྱིས་བསྟན། །རྣམ་རྫོགས་སྦྱོར་བ་མཚོན་བྱེད་ཀྱི་ཆོས་བཅུ་གཅིག་ནི། ཐེག་ཆེན་གྱི་བསྒོམ་བྱ་རྣམ་པ་དང༌། རྣམ་པ་བསྒོམ་པའི་སྦྱོར་བ་དང༌། ཐེག་ཆེན་སྦྱོར་བའི་ཡོན་ཏན་དང༌། ཐེག་ཆེན་སྦྱོར་བ་ལ་བར་དུ་གཅོད་བྱེད་ཀྱི་སྐྱོན་དང༌། ཐེག་ཆེན་སྦྱོར་བའི་བྱེད་སྒྲུབ་དང་ལས་སྒྲུབ་གང་རུང་གིས་ ༼༦༠༽ བསྡུས་པའི་མཚན་ཉིད་དང༌། ཐེག་ཆེན་གྱི་ཐར་པ་ཆ་མཐུན་ཁྱད་པར་ཅན་དང༌། ཐེག་ཆེན་གྱི་ངེས་འབྱེད་ཆ་མཐུན་དང༌། སློབ་པ་ཕྱིར་མི་ལྡོག་པའི་དགེ་འདུན་དང༌། སྲིད་ཞི་མཉམ་ཉིད་ཀྱི་སྦྱོར་བ་དང༌། ཞིང་དག་པའི་སྦྱོར་བ་དང༌། ཐབས་མཁས་སྦྱོར་བ་རྣམས་ཡིན་ནོ་ཞེས་པ་ནི། རྣམ་པ་སྦྱོར་བ་བཅས་རྣམས་དང༌། ཞེས་སོགས་ཚིགས་བཅད་གཉིས་ཀྱིས་བསྟན། རྩེ་སྦྱོར་མཚོན་བྱེད་ཀྱི་ཆོས་བརྒྱད་ནི། རྟགས་ཀྱི་རྩེ་སྦྱོར་དང༌། རྣམ་འཕེལ་གྱི་རྩེ་སྦྱོར་དང༌། བརྟེན་པའི་རྩེ་སྦྱོར་དང༌། སེམས་ཀུན་ཏུ་གནས་པའི་རྩེ་སྦྱོར་དང༌། མཐོང་ལམ་རྩེ་སྦྱོར་དང༌། བསྒོམ་ལམ་རྩེ་སྦྱོར་དང༌། བར་ཆད་མེད་པའི་རྩེ་སྦྱོར་དང༌། གསལ་བྱ་ལོག་སྒྲུབ་རྣམས་ཡིན་ནོ། །ཞེས་པ་ནི། དེའི་རྟགས་དང་རྣམ་འཕེལ་དང་ཞེས་པ་ནས་རྩེ་མོའི་མངོན་རྟོགས་ཞེས་པའི་བར་གྱིས་བསྟན། མཐར་གྱིས་པའི་སྦྱོར་བ་མཚོན་བྱེད་ཀྱི་ཆོས་བཅུ་གསུམ་ནི། སྦྱིན་པའི་ཕར་ཕྱིན་གྱི་མཐར་གྱིས་པའི་སྦྱོར་བ་ཚུལ་ཁྲིམས་ཀྱི༴

བཟོད་པའི༴ བརྩོན་འགྲུས་ཀྱི༴ བསམ་གཏན་གྱི༴ ཤེས་རབ་ཀྱི༴ སངས་རྒྱས་རྗེས་སུ་དྲན་པའི༴ ཆོས་རྗེས་སུ༴ དགེ་འདུན་རྗེས་སུ༴ ཚུལ་ཁྲིམས་རྗེས་སུ༴ གཏོང་བ་རྗེས་སུ༴ ལྷ་རྗེས་སུ༴ དངོས་པོ་མེད་པའི་ངོ་བོ་ཉིད་དུ་རྟོགས་པའི་མཐར་གྱིས་པའི་སྦྱོར་བ་རྣམས་ཡིན་ནོ། །ཞེས་པ་ནི། མཐར་གྱིས་པ་རྣམ་གསུམ་རྣམ་བཅུ་ཞེས་པས་བསྟན། སྐད་ཅིག་མའི་སྦྱོར་བ་མཚོན་བྱེད་ཀྱི་ ༼༦༡༽ ཆོས་བཞི་ནི། རྣམ་པར་སྨིན་པ་མ་ཡིན་པའི་སྐད་ཅིག་མའི་སྦྱོར་བ་དང༌། རྣམ་པར་སྨིན་པའི༴ མཚན་ཉིད་མེད་པའི༴ གཉིས་སུ་མེད་པའི་སྐད་ཅིག་མའི་སྦྱོར་བ་རྣམས་ཡིན་ནོ་ཞེས་པ་ནི། སྐད་ཅིག་མ་ཞེས་སོགས་ཚིགས་བཅད་གཅིག་གིས་བསྟན། འབྲས་བུ་ཆོས་སྐུ་མཚོན་བྱེད་ཀྱི་ཆོས་བཞི་ནི། ངོ་བོ་ཉིད་སྐུ་དང༌། ལོངས་སྐུ་དང༌། སྤྲུལ་སྐུ་དང༌། མཛད་པ་ཕྲིན་ལས་རྣམས་ཡིན་ནོ། །ཞེས་པ་ནི། ངོ་བོ་ཉིད་ལོངས་ཞེས་སོགས་ཚིགས་བཅད་གཅིག་གིས་བསྟན། མཚོན་ཚུལ་ནི། རྣམ་མཁྱེན་མཚོན་བྱེད་ཀྱི་ཆོས་བཅུ་པོ་དེས་རྣམ་མཁྱེན་ཡུལ་གྱིས་ཡུལ་ཅན་མཚོན་པའི་ཚུལ་དང༌། །རྒྱུས་འབྲས་བུ་མཚོན་པའི་ཚུལ་གྱིས་མཚོན་ཞིང༌། མཚོན་བྱེད་ཀྱི་ཆོས་གཞན་རྣམས་ཀྱིས་ནི་ལམ་ཤེས་པ་ལ་སོགས་པ་ཕལ་ཆེར་རང་གི་ངོ་བོའི་སྒོ་ནས་མཚོན་ཞིང༌། རྒྱུ་འབྲས་བུ་མཚོན་པའི་ཚུལ་སོགས་ཀྱང་ཅུང་ཟད་ཡོད་དོ། །དངོས་པོ་བརྒྱད་ཀྱི་དང་པོར་རྣམ་མཁྱེན་སྟོན་པ་ནི་འབྲས་བུ་ལ་སྤྲོ་བ་བསྐྱེད་པའི་ཆེད་དུ་ཡིན་ཞིང༌། དོན་བདུན་ཅུའི་དང་པོར་ཐེག་ཆེན་སེམས་བསྐྱེད་སྟོན་པ་ནི། སེམས་བསྐྱེད་ཐེག་ཆེན་གྱི་ཆོས་ཐམས་ཅད་ཀྱི་རྩ་བ་ཡིན་པར་ཤེས་པའི་ཆེད་དུ་ཡིན་ནོ། །ཁ་ཅིག་རྣམ་ཀུན་མཁྱེན་ཉིད་ཅེས་པའི་དངོས་བསྟན་གྱི་རྣམ་མཁྱེན་ཡིན་ན། །རྣམ་མཁྱེན་ཡིན་པས་ཁྱབ། ལམ་ཤེས་ཉིད་ཅེས་པའི་དངོས་བསྟན་གྱི་ལམ་ཤེས་ཡིན་ན། ལམ་ཤེས་ཡིན་པས་ཁྱབ། དེ་ནས་ཐམས་ཅད་ཤེས་ ༼༦༢༽ པ་ཉིད་ཅེས་པའི་དངོས་བསྟན་གྱི་གཞི་ཤེས་ཡིན་ན། གཞི་ཤེས་ཡིན་པས་ཁྱབ་ཟེར་བ་མི་འཐད་དེ།

དང་པོ་ལ་རྣམ་པ་སྐྱེ་མེད་དུ་རྟོགས་པའི་རིགས་སུ་གྱུར་པའི་བྱང་སེམས་ཀྱི་སྦྱོར་ལམ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཐུབ་པའི་རྣམ་ཀུན་མཁྱེན་པ་ཉིད་ཅེས་པའི་དངོས་བསྟན་གྱི་རྣམ་མཁྱེན་ཡིན་པའི་ཕྱིར་ཏེ། མཆོད་བརྗོད་བསྟན་བཅོས་ལུས་ཀྱི་ཉམས་ལེན་ལ་སྦྱར་བའི་ཚེ། ཚིག་རྐང་གསུམ་པའི་དངོས་བསྟན་གྱི་རྣམ་མཁྱེན་པའི་ཕྱིར། ཁྱབ་སྟེ། འདི་ཉིད་ལས། སྐབས་དང་པོ་གསུམ་གྱི་མཁྱེན་གསུམ་དང༌། མཆོད་བརྗོད་ཀྱི་སྐབས་ཀྱི་མཁྱེན་གསུམ་གནད་གཅིག་པར་བཞེད་ནས། ཞེས་གསུངས་པ་འཐད་པའི་ཕྱིར། གོང་དུ་མ་གྲུབ་ན། དེར་ཐལ། རྣམ་པ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་བྱང་སེམས་ཀྱི་མཁྱེན་པ་ཡིན་པའི་ཕྱིར་ཏེ། དེར་གྱུར་པའི་བྱང་སེམས་ཀྱི་ཚོགས་སྦྱོར་གང་རུང་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། སངས་རྒྱས་འཕགས་པའི་རྒྱུད་ཀྱི་མཁྱེན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། བྱང་སེམས་ཀྱི་རྒྱུད་ཀྱི་མཁྱེན་པ་ཡིན་པའི་ཕྱིར་ཏེ། བྱང་སེམས་སོ་སྐྱེའི་རྒྱུད་ཀྱི་མཁྱེན་པ་ཡིན་པའི་ཕྱིར། གཉིས་པ་ལ། ལམ་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་བྱང་སེམས་ཀྱི་སྦྱོར་ལམ་ཆོས་ཅན། དེའི་ཕྱིར། མ་གྲུབ་ན། དེར་ཐལ། །བྱང་ཆུབ་སེམས་དཔའ་མཁས་རྣམས་ཀྱིས། །ལམ་ཤེས་ཉིད་ནི་དེ་འདྲར་བཤད། །ཅེས་པའི་དངོས་ ༼༦༣༽ བསྟན་གྱི་ལམ་ཤེས་ཡིན་པའི་ཕྱིར་ཏེ། མཆོད་བརྗོད་ཀྱི་སྦྱར་ཚུལ་དང་པོའི་ཚེ་ཚིག་རྐང་གཉིས་པའི་དངོས་བསྟན་གྱི་མཁྱེན་པ་ཡིན་པའི་ཕྱིར། ཁྱབ་སྒྲུབ་དང༌། རྟགས་སྒྲུབ་གོང་གི་རིགས་འགྲེ། གོང་དུ་འདོད་ན། དེ་ཆོས་ཅན། ཐེག་ཆེན་འཕགས་པའི་རྒྱུད་ཀྱི་མཁྱེན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། ཐེག་ཆེན་སོ་སྐྱེའི་རྒྱུད་ཀྱི་མཁྱེན་པ་ཡིན་པའི་ཕྱིར། གསུམ་པ་ལ། གཞི་སྐྱེ་མེད་དུ་རྟོགས་པའི་རྟོགས་རིགས་སུ་གྱུར་པའི་བྱང་སེམས་ཀྱི་སྦྱོར་ལམ་ཆོས་ཅན། དེར་ཐལ།

དེའི་ཕྱིར། མ་གྲུབ་ན། དེར་ཐལ། ཉན་ཐོས་ལ་སོགས་མཐོང་བའི་ལམ། །དེ་འདྲ་ཀུན་ཤེས་ཉིད་དུ་འདོད། །ཅེས་པའི་དངོས་བསྟན་གྱི་གཞི་ཤེས་ཡིན་པའི་ཕྱིར། སྒྲུབ་ཚུལ་གོང་གི་རིགས་འགྲེ། གོང་དུ་འདོད་ན། དེ་ཆོས་ཅན། འཕགས་རྒྱུད་ཀྱི་མཁྱེན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། སོ་སྐྱེའི་རྒྱུད་ཀྱི་མཁྱེན་པ་ཡིན་པའི་ཕྱི། དེས་ན་སྐབས་དང་པོའི་དངོས་བསྟན་ཙམ་གྱི་རྣམ་མཁྱེན་དང༌། སྐབས་བརྒྱད་པའི་གོ་རིམ་ལ་འཇུག་པའི་གནས་སྐབས་ཀྱི་རྣམ་མཁྱེན་དང༌། རྣམ་པ་སྐྱེ་མེད་དུ་རྟོགས་པ་མཐར་ཐུག་པའི་སངས་རྒྱས་སའི་རྣམ་མཁྱེན་རྣམས་དོན་གཅིག སྐབས་དང་པོའི་དངོས་བསྟན་བསྟན་བྱའི་གཙོ་བོར་གྱུར་པའི་རྣམ་མཁྱེན་དང༌། ཐོས་བསམ་གྱི་ཡུལ་དུ་གྱུར་པའི་རྣམ་མཁྱེན་དང༌། རྣམ་པ་སྐྱེ་མེད་རྟོགས་པའི་བྱང་སེམས་ཀྱི་རྒྱུད་ཀྱི་མཁྱེན་པ་རྣམས་དོན་གཅིག་སྟེ། འདི་ཉིད་ལས། དེས་ན་སྐབས་དང་པོར་ ༼༦༤༽ བསྟན་པའི་རྣམ་མཁྱེན་ནི་སྐབས་བརྒྱད་ཀྱི་གོ་རིམ་ལ་འཇུག་པའི་ཚེ་ཆོས་བཅུ་པོ་མངོན་སུམ་དུ་རྟོགས་པའི་སངས་རྒྱས་སའི་རྣམ་མཁྱེན་ལ་འཇུག་སྟེ། ཞེས་དང༌། ཐོས་བསམ་གྱི་གཏན་ལ་དབབ་པའི་ཡུལ་དུ་བཞག་པའི་ཚེ་ན། ཆོས་བཅུ་པོ་སྐྱེ་མེད་དུ་རྟོགས་པའི་བྱང་སེམས་ཀྱི་རྒྱུད་ཀྱི་མཁྱེན་པ་ལ་འཇུག་གོ །ཅེས་གསུངས་པའི་ཕྱིར། སྐབས་གཉིས་པའི་དངོས་བསྟན་གྱི་ལམ་ཤེས་ལ་ཡང་སྔར་བཤད་པ་ལྟར་བྱང་སེམས་ཀྱི་སོ་སྐྱེའི་རྒྱུད་ཀྱི་མཁྱེན་པ་དང༌། བྱང་སེམས་འཕགས་པའི་རྒྱུད་ཀྱི་མཁྱེན་པ་གཉིས་ཡོད་ཅིང༌། དེ་རེ་རེ་ལ་ཡང་ཉན་ཐོས་ཀྱི་རྟོགས་རིགས་སུ་གྱུར་པ་དང༌། རང་རྒྱལ་གྱི་རྟོགས་རིགས་སུ་གྱུར་པ་དང༌། བྱང་སེམས་ཀྱི་རྟོགས་རིགས་སུ་གྱུར་པའི་མཁྱེན་པ་གསུམ་ཀ་ཡོད་དོ། །འོན་ཀྱང་སྐབས་གཉིས་པའི་བསྟན་བྱའི་གཙོ་བོར་གྱུར་པའི་ལམ་ཤེས་ཡིན་ན། བྱང་འཕགས་ཀྱི་རྒྱུད་ཀྱི་བྱང་སེམས་ཀྱི་རྟོགས་རིགས་ཡིན་པས་ཁྱབ་སྟེ། སྐབས་གཉིས་པའི་སྐབས་དོན་ནི།

བདེན་དང་བདེན་ལ་བཟོད་པ་དང༌། །ཞེས་པ་ནས། གཉེན་པོ་ཉིད་དུ་འདོད་པ་ཡིན། །ཞེས་པའི་བར་གྱི་བསྟན་དོན་ལ་འཇོག་རིགས་པའི་ཕྱིར། དེ་བཞིན་དུ་སྐབས་གསུམ་པའི་དངོས་བསྟན་གྱི་གཞི་ཤེས་ལ་ཡང་བྱང་སེམས་སོ་སྐྱེའི་རྒྱུད་ཀྱི་མཁྱེན་པ་དང༌། བྱང་སེམས་འཕགས་པའི་རྒྱུད་ཀྱི་མཁྱེན་པ་གཉིས་ཀ་ཡོད་ཅིང༌། གསུམ་པའི་དངོས་བསྟན་གྱི་བྱང་སེམས་སོ་སྐྱེའི་མཁྱེན་པ་ལ། ཐེག་དམན་གྱི་རྟོགས་རིགས་ཀྱིས་ཁྱབ། གསུམ་པའི་དངོས་བསྟན་གྱི་བྱང་ ༼༦༥༽ འཕགས་ཀྱི་མཁྱེན་པ་ལ། ཐེག་པ་གསུམ་ཀའི་རྟོགས་རིགས་ཡོད་དོ། །འོན་ཀྱང་གསུམ་པའི་བསྟན་བྱའི་གཙོ་བོར་གྱུར་པའི་གཞི་ཤེས་ཡིན་ན། ཐེག་དམན་གྱི་རྟོགས་རིགས་ཡིན་པས་ཁྱབ་སྟེ། ཀུན་མཁྱེན་ཆེན་པོས། སྐབས་དོན་ཐེག་དམན་གྱི་རྟོགས་རིགས་སུ་གྱུར་པའི་གཞི་ཤེས། ཞེས་གསུངས་པ་འདི་ལ་འཆད་ཚུལ་གཅིག་ཡོད་པའི་ཕྱིར། དེ་ལྟར་སྐབས་གཉིས་པ་དང་གསུམ་པའི་ནང་ཚན་གྱི་གཞུང་ཚིག་དེ་དང་དེའི་བསྟན་བྱའི་གཙོ་བོ་ཡིན་ན། སྐབས་གཉིས་པ་དང་གསུམ་པའི་བསྟན་བྱའི་གཙོ་བོ་ཡིན་པས་ཁྱབ་བོ། །གཞུང་ལུགས་ཀུན་ལ་སྐབས་དོན་གྱི་རྣམ་དབྱེ་གཅེས་སོ། །གཞན་དུ་ན། སྐབས་གཉིས་པའི་དངོས་བསྟན་གྱི་མཁྱེན་པ་དང༌། ཐེག་དམན་གྱི་མཁྱེན་པའི་གཞི་མཐུན་ཡང་ཡོད་པར་འགྱུར་ཏེ། རྣམ་དག་གི་སྐབས་སུ་ཉན་རང་གི་མཁྱེན་པ་མཚན་ཉིད་པ་དངོས་སུ་བསྟན་པའི་ཕྱིར། སྐབས་དང་པོ་གསུམ་དུ་མཁྱེན་གསུམ་ཐོས་བསམ་གྱི་གཏན་ལ་ཕབ་པའི་དོན་དེ་ཉིད་བསྡུས་ནས་སྒོམ་པའི་སྦྱོར་བ་ལ་རྣམ་རྫོགས་སྦྱོར་བ་ཅེས་པའི་ཐ་སྙད་འཇོག་ཅིང༌། འོན་ཀྱང་རྣམ་རྫོགས་སྦྱོར་བ་ཡིན་ན། མཁྱེན་གསུམ་གྱི་རྣམ་པ་བསྒོམ་པའི་སྦྱོར་བ་ཡིན་པས་ཁྱབ་སྟེ། གང་ཟག་གི་བདག་མེད་རྟོགས་པའི་རྟོགས་རིགས་སུ་གྱུར་པའི་བྱང་སེམས་སྦྱོར་ལམ་པའི་རྒྱུད་ཀྱི་མཁྱེན་པ་ཆོས་ཅན། དེར་ཐལ། དེའི་ཕྱིར་ཏེ། བསྒོམ་བྱུང་གཙོ་བོར་གྱུར་པའི་ ༼༦༦༽ ཉམས་སྐྱེས་པའི་གནས་སྐབས་ཀྱི་བྱང་སེམས་ཀྱི་རྒྱུད་ཀྱི་བདག་མེད་རྟོགས་པའི་མཁྱེན་པ་ཡིན་པའི་ཕྱིར་ཏེ།

བདག་མེད་རྟོགས་པ་གང་ཞིག་ཐེག་ཆེན་གྱི་སྦྱོར་མཐོང་བསྒོམ་གསུམ་པོ་གང་རུང་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། ལམ་ཤེས་ཀྱི་རྣམ་པ་བསྒོམ་པའི་སྦྱོར་བ་ཡིན་པར་ཐལ། འདོད་པའི་ཕྱིར། འདོད་ན། ལམ་སྐྱེ་མེད་དུ་རྟོགས་པའི་སྦྱོར་བ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དེ་མ་ཡིན་པར་ཐལ། གཞི་སྐྱེ་མེད་ཙམ་རྟོགས་པའི་སྦྱོར་བ་ཡིན་པའི་ཕྱིར་ཏེ། གང་ཟག་གི་བདག་མེད་ཙམ་རྟོགས་པའི་སྦྱོར་བ་ཡིན་པའི་ཕྱིར་ཏེ། གང་ཟག་གི་བདག་མེད་རྟོགས་པ་གང་ཞིག་བྱང་སེམས་སོ་སྐྱེའི་རྒྱུད་ཀྱི་སྦྱོར་བ་ཡིན་པའི་ཕྱིར། །ཁྱབ་སྟེ། འདི་ཉིད་ལས། བྱང་སེམས་ཀྱི་སྦྱོར་ལམ་གྱི་གནས་སྐབས་སུ་རྟོགས་རིགས་གསུམ་པོ་ཐ་དད་དུ་ཡོད་དེ། རྟོགས་པ་སེལ་འཇུག་ཡིན་པས་གང་ཟག་གི་བདག་མེད་ཀྱི་རྣམ་པ་ཅན་དུ་སྐྱེས་པའི་ཚེ། ཆོས་ཀྱི་བདག་མེད་ཀྱི་རྣམ་པ་ཅན་དུ་སྐྱེས་པ་མ་ཡིན་པའི་ཕྱིར་རོ། །ཞེས་གསུངས་པ་འཐད་པའི་ཕྱིར། སྐབས་བཞི་པའི་ཐད་ཀྱི་བཀའ་འགྲེལ་དུ་རྣམ་རྫོགས་སྦྱོར་བའི་དོན་ཡང་རྣམ་པ་བརྒྱ་བདུན་ཅུ་རྩ་གསུམ་རྫོགས་པར་བསྒོམ་པ་ཡིན་པས་ཞེས་གསུངས་པ་ནི་ས་ཐོབ་པའི་བྱང་སེམས་ཀྱི་རྒྱུད་ཀྱི་རྣམ་རྫོགས་སྦྱོར་བ་ཡིན་ན་རྣམ་པ་བརྒྱ་བདུན་ཅུ་རྩ་གསུམ་རྫོགས་པར་བསྒོམ་པའི་སྦྱོར་བ་ཡིན་པས་ཁྱབ་ཞེས་ཁས་ ༼༦༧༽ བླང་པས་ཆོག་ལ། སོ་སྐྱེའི་སྐབས་སུ་དེ་ལ་ཁྱབ་མཐའ་མི་འཛིན་པས། རྣམ་རྫོགས་སྦྱོར་བའི་སྒྲ་དོན་ཙམ་གྱི་དབང་དུ་མཛད་པ་ཡིན་ནོ། །དེས་ན་སྦྱོར་བ་ཕྱི་མ་གསུམ་ཡང་འདིའི་ནང་ཚན་ཡིན་ཏེ། རྩེ་སྦྱོར་ཡིན་ན། རྣམ་རྫོགས་སྦྱོར་བ་ཡིན་པས་ཁྱབ། མཐར་གྱིས་པའི་སྦྱོར་བ་ཡིན་ན། རྩེ་སྦྱོར་ཡིན་པས་ཁྱབ། སྐད་ཅིག་མའི་སྦྱོར་བ་ཡིན་ན་ཡང༌། རྩེ་སྦྱོར་ཡིན་པས་ཁྱབ་བོ། །ཁ་ཅིག སྐད་ཅིག་མའི་སྦྱོར་བ་ཡིན་ན་མཐར་གྱིས་པའི་སྦྱོར་བ་ཡིན་པས་ཁྱབ་ཟེར་བ་མི་འཐད་དེ། རྒྱུན་མཐའི་ཡེ་ཤེས་ཆོས་ཅན། དེར་ཐལ། དེའི་ཕྱིར།

ཆོས་ཅན་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། མཁྱེན་གསུམ་གྱི་རྣམ་པ་གོ་རིམས་སུ་བསྒོམ་པའི་སྦྱོར་བ་ཡིན་པར་ཐལ། འདོད་པའི་ཕྱིར། འདོད་ན། མཁྱེན་གསུམ་གྱི་རྣམ་པ་རིམ་ཅན་དུ་བསྒོམ་པའི་སྦྱོར་བར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། མཁྱེན་གསུམ་གྱི་རྣམ་པ་གཅིག་ཆར་དུ་བསྒོམ་པའི་སྦྱོར་བ་ཡིན་པའི་ཕྱིར་ཏེ། སྐད་ཅིག་མའི་སྦྱོར་བ་ཡིན་པའི་ཕྱིར་ཞེ་ན་འདིར་དགོས་གནས་ཤིག་ཡོད་པ་འོག་ཏུ་འགོད་དོ། །དེ་ལྟར་ན་རྣམ་རྫོགས་སྦྱོར་བ་ནི། སངས་རྒྱས་སོགས་ཀྱི་ཡུལ་ལྔ་ལ་མཁས་པའི་ཚོགས་ལམ་ཁྱད་པར་ཅན་ནས། རྒྱུན་མཐའི་བར་ན་ཡོད། རྩེ་སྦྱོར་ནི། ཐེག་ཆེན་གྱི་སྦྱོར་ལམ་དྲོད་ཐོབ་མ་ཐག་པ་ནས་རྒྱུན་མཐའི་བར་ན་ཡོད། མཐར་གྱིས་པའི་སྦྱོར་བ་ནི། དྲོད་སྐད་ཅིག་མ་གཉིས་པ་ནས་རྒྱུན་མཐའི་ ༼༦༨༽ བར་ན་ཡོད། སྐད་ཅིག་མའི་སྦྱོར་བ་ནི་རྒྱུན་མཐའ་ཁོ་ནར་ཡོད་དོ། །ཁ་ཅིག བཀའ་འགྲེལ་གྱི་དགོངས་པ་ལ་མཐར་གྱིས་པའི་སྦྱོར་བ་ས་དང་པོ་ནས་ཡོད་བར་འདོད་པ་མི་འཐད་དེ། བཀའ་འགྲེལ་ལས་ཕར་ཕྱིན་དྲུག་གི་མཐར་གྱིས་པའི་སྦྱོར་བ་ས་དང་པོ་ནས་ཡོད་པར་བཤད་ནས། སྤྱིར་མཐར་གྱིས་པའི་སྦྱོར་བའི་ས་མཚམས་ས་དང་པོ་ནས་འཇོག་པར་གསུང་བ་མི་སྣང་བས་སོ། །དངོས་པོ་བརྒྱད་པོ་འབྲས་བུ་ཆོས་སྐུ་ནི་སྦྱོར་བཞིའི་སྒོམ་པའི་རྣམ་སྨིན་ཡིན་ཞིང༌། མཚན་གཞི་ནི། སངས་རྒྱས་འཕགས་པ་དང༌། དེའི་བརྒྱུད་ཀྱི་ཡོན་ཏན་མཐའ་དག་གོ །བསྡུས་དོན་བསྟན་ཟིན་ཏོ།། ༈ །།གཉིས་པ་ཚིག་དོན་ཡན་ལག་རྒྱས་བཤད་ལ། རྣམ་མཁྱེན་རྒྱས་པར་བཤད་པ་སོགས་བརྒྱད་ལས། དང་པོ་རྣམ་མཁྱེན་རྒྱས་བཤད་ལ་ཡང་དོན་བཅུ་ཡོད་པ་ལས། དང་པོ་སེམས་བསྐྱེད་ལ་གཉིས་ཏེ། གཞུང་གིས་ཇི་ལྟར་བསྟན་པའི་ཚུལ་དང༌། དཀའ་བའི་གནད་ལ་དཔྱད་པའོ། །དང་པོ་ནི། སེམས་བསྐྱེད་པ་དང་ཞེས་པ་འཕྲོས་ནས། ཐེག་ཆེན་སེམས་བསྐྱེད་གང་ཞེ་ན། དེའི་མཚན་ཉིད་ནི། གཞན་དོན་ཕྱིར། །ཡང་དག་རྫོགས་པའི་བྱང་ཆུབ་འདོད། །ཅེས་པས་བསྟན།

མཚན་ཉིད་སྟོན་པའི་སྐབས་ཀྱི་སེམས་བསྐྱེད་ཀྱི་དམིགས་པ་བྱང་ཆུབ་དང༌། གཞན་དོན་དེ་ནི། ཤེར་མདོ་ཇི་ལྟ་བ་བཞིན་དུ་འདིར་ཡང་བསྡུས་པ་དང༌། རྒྱས་པར་གཉིས་ཀྱི་སྒོ་ནས་བརྗོད་པར་བྱའོ། །ཞེས་པ་ནི། དེ་དང་དེ་ནི་ཞེས་སོགས་རྐང་པ་གཉིས་ཀྱིས་བསྟན། 

༼༦༩༽ ཚུལ་ཇི་ལྟར་ན། ས་ལྟ་བུའི་སྐབས་སུ་བྱང་ཆུབ་དང༌། གཞན་དོན་གཉིས་མདོར་བསྡུས་ནས་བསྟན། གསེར། ཟླ་བ། མེ་ལྟ་བུ་གསུམ་གྱིས་བྱང་ཆུབ་རྒྱས་པར་བཤད། གཏེར་ལྟ་བུ་མན་ཆད་ཀྱིས་གཞན་དོན་རྒྱས་པར་བཤད་པ་ཡིན་ནོ། །ཞེས་པ་ནི། དེ་ཡང་ས་གསེར་ཞེས་པ་ནས་རྣམ་པ་ཉི་ཤུ་རྩ་གཉིས་སོ། །ཞེས་པའི་བར་གྱིས་བསྟན། དེ་ནས་སེམས་བསྐྱེད་པ་ནི་ཞེས་སོགས་རྐང་པ་གཉིས་ཀྱི་དངོས་བསྟན་གྱི་སེམས་བསྐྱེད་དང༌། དེ་དང་དེ་ནི་ཞེས་སོགས་རྐང་པ་གཉིས་ཀྱི་དངོས་བསྟན་གྱི་སེམས་བསྐྱེད་དང༌། དེ་ཡང་ས་ཞེས་པའི་དངོས་བསྟན་གྱི་སེམས་བསྐྱེད་རྣམས་ཡིན་ཁྱབ་མཉམ་དུ་འདོད་དགོས་སོ། །འོ་ན་འགྲེལ་པ་དོན་གསལ་ལས། དེ་ལ་དང་པོ་གསུམ་ནི། ཆུང་ངུ་དང་འབྲིང་དང་ཆེན་པོ་ཉིད་ཀྱིས་ལས་དང་པོ་པའི་སས་བསྡུས་སོ། །ཞེས་པ་ལྟ་བུའི་སེམས་བསྐྱེད་ཚོགས་ལམ་ཆུང་ངུས་བསྡུས་པར་བཤད་པ་དང་འགལ་ལོ་་ཞེ་ན། དེ་ནི་མ་མཐའ་ངོས་འཛིན་པ་ཡིན་པས་སྐྱོན་མེད་དེ། ས་ལྟ་བུའི་སེམས་བསྐྱེད་དེ་མ་མཐའ་ཐེག་ཆེན་གྱི་ཚོགས་ལམ་ཆུང་ངུ་ནས། ཡ་མཐའ་སངས་རྒྱས་ཀྱི་སའི་བར་ན་ཡོད། དེ་བཞིན་དུ་གསེར་ལྟ་བུ་དང༌། ཟླ་བ་ལྟ་བུའི་སེམས་བསྐྱེད་གཉིས་ཀྱང་རིམ་བཞིན་མཐའ་ཚོགས་ལམ་འབྲིང་པོ་དང་ཆེན་པོ་ནས། ཡ་མཐའ་སངས་རྒྱས་ཀྱི་སའི་བར་ན་ཡོད། མེ་ལྟ་བུའི་སེམས་བསྐྱེད་ནི། མ་མཐའ་ཐེག་ཆེན་གྱི་སྦྱོར་ལམ་དྲོད་ནས། ཡ་མཐའ་སངས་རྒྱས་ ༼༧༠༽ ཀྱི་སའི་བར་ན་ཡོད་པ་ཐེག་ཆེན་གྱི་སྦྱོར་ལམ་དྲོད་ཐོབ་པའི་གང་ཟག་གི་རྒྱུད་ཀྱི་སེམས་བསྐྱེད་དང༌། མེ་ལྟ་བུའི་སེམས་བསྐྱེད་དོན་གཅིག ས་དང་པོ་ཐོབ་པའི་གང་ཟག་གི་རྒྱུད་ཀྱི་སེམས་བསྐྱེད་དང༌། གཏེར་ལྟ་བུའི༴ ས་གཉིས་པ་ཐོབ་པའི་སེམས་བསྐྱེད་དང༌། རིན་པོ་ཆེའི་འབྱུང་ཁུང་ལྟ་བུའི༴ ས་གསུམ་པ་ཐོབ་པའི༴ རྒྱ་མཚོ་ལྟ་བུའི༴ ས་བཞི་པ་ཐོབ་པའི༴ རྡོ་རྗེ་ལྟ་བུའི༴ ས་ལྔ་པ་ཐོབ་པའི༴ རི་རབ་ལྟ་བུའི༴ ས་དྲུག་པ་ཐོབ་པའི༴ སྨན་ལྟ་བུའི༴ ས་བདུན་པ་ཐོབ་པའི༴

དགེ་བའི་བཤེས་གཉེན་ལྟ་བུའི༴ ས་བརྒྱད་པ་ཐོབ་པའི༴ ཡིད་བཞིན་ནོར་བུ་ལྟ་བུའི༴ ས་དགུ་པ་ཐོབ་པའི༴ ཉི་མ་ལྟ་བུའི༴ ས་བཅུ་པ་ཐོབ་པའི༴ གླུ་དབྱངས་ལྟ་བུའི༴ ས་བརྒྱད་པའི་ཁྱད་པར་ལམ་ཐོབ་པའི་སེམས་བསྐྱེད་དང༌། །རྒྱལ་པོ་ལྟ་བུ་དང༌། བང་མཛོད་ལྟ་བུ་དང༌། ལམ་པོ་ཆེ་ལྟ་བུ་དང༌། གཞོན་པ་ལྟ་བུ་དང༌། བཀོད་མའི་ཆུ་ལྟ་བུའི་སེམས་བསྐྱེད་རྣམས་དོན་གཅིག ས་བཅུ་པའི་ཁྱེད་པར་ལས་ཐོབ་པའི་སེམས་བསྐྱེད་དང༌། སྒྲ་སྙན་ལྟ་བུའི༴ ཆུ་བོའི་རྒྱུན་ལྟ་བུའི༴ སྤྲིན་ལྟ་བུའི་སེམས་བསྐྱེད་རྣམས་དོན་གཅིག་སྟེ། དོན་གསལ་ལས། དེ་ལ་དང་པོ་གསུམ་ནི། ཞེ་སོགས་སྔར་དྲངས་པ་དེའི་རྗེས་སུ་དེའི་འོག་ཏུ་གཅིག་ནི་སྦྱོར་བའི་ལམ་གྱི་བསྡུས་སོ། །དེའི་འོག་ཏུ་བཅུ་ནི་རབ་ཏུ་དགའ་བ་ལ་སོགས་པས་བཅུས་བསྡུས་ཏེ། མཐོང་བ་དང་བསྒོམ་པའི་ལམ་གྱི་སྤྱོད་ཡུལ་ཅན་ཡིན་ནོ། །དེའི་འོག་ཏུ་ལྔ་ནི་ཁྱད་ ༼༧༡༽ པར་ལམ་གྱིས་བསྡུས་སོ། །དེ་འོག་ཏུ་སེམས་བསྐྱེད་པ་གསུམ་ནི། སྦྱོར་བ་དང་དངོས་དང་མཇུག་གི་སྒོ་ནས་སངས་རྒྱས་སས་བསྡུས་ཏེ། ཞེས་གསུངས་པའི་ཕྱིར། དེ་བཞིན་དུ་དོན་གསལ་ལས། འདུན་པ་དང༌། བསམ་པ་དང༌། ལྷག་པའི་བསམ་པ་དང༌། སྦྱོར་བ་དང༌། སྦྱིན་པ་དང༌། ཞེས་པ་ནས། ཆོས་ཀྱི་སྐུ་དང་ལྡན་པ་ནི། ཞེས་པའི་བར་ཉེར་གཉིས་གསུངས་པ་དང༌། ཡང་དོན་གསལ་ལས། ཆོས་དཀར་པོ་ཐམས་ཅད་ཀྱི་གཞིའི་དངོས་པོ་དང༌། བྱང་ཆུབ་ཀྱི་བར་དུ་མི་འགྱུར་པ་དང༌། དགེ་བའི་ཆོས་མཐའ་དག་རྣམ་པར་འཕེལ་བར་འགྱུར་བ་དང༌། ཐམས་ཅད་མཁྱེན་པ་ཉིད་གསུམ་གྱི་སྒྲིབ་པའི་བུད་ཤིང་སྲེག་པ་དང༌། སེམས་ཐམས་ཅད་ཚིམ་པར་བྱེད་པ་དང༌། ཞེས་སོགས་ཉེར་གཉིས་གསུངས་པ་རྣམས་ཀྱང་ས་ལྟ་བུའི་སེམས་བསྐྱེད་སོགས་ཉེར་གཉིས་དང༌། ཐད་སོར་ཐད་སོར་དོན་གཅིག་ཏུ་ཤེས་པར་བྱའོ། །འདིར་ཉེར་གཉིས་གསུངས་པ་ནི་ཤེར་ཕྱིན་གྱི་མདོའི་རྗེས་སུ་འབྲངས་ཏེ་ཡིན་ལ། ཡང་བློ་གྲོས་མི་ཟད་པའི་མདོའི་རྗེས་སུ་འབྲངས་ཏེ་མདོ་སྡེ་རྒྱན་ལས་ཀྱང་ཉེར་གཉིས་སུ་གསུངས་ཏེ།

བསྐྱེད་པ་ས་དང་མཚུངས་པ་སྟེ། །གཞན་ནི་བཟང་པོའི་གསེར་དང་འདྲ། །ཟླ་བ་ཡར་གྱི་ཚེས་པ་བཞིན། །གཞན་ནི་མེ་དང་འདྲ་ཞེས་བྱ། །གཞན་ནེ་གཏེར་ཆེན་བཞིན་ཤེས་བྱ། །གཞན་ནི་རིན་ཆེན་འབྱུང་གནས་བཞིན། །རྒྱ་མཚོ་འདྲ་བར་ཤེས་བྱ་གཞན། །རྡོ་རྗེ་དང་འདྲ་རི་རབ་འདྲ། །སྨན་གྱི་རྒྱལ་པོ་འདྲ་བ་སྟེ། ། ༼༧༢༽ གཞན་ནི་མཛའ་ཆེན་འདྲ་ཞེས་བྱ། །ཡིད་བཞིན་ནོར་བུ་འདྲ་བ་དང༌། །གཞན་ནི་ཉི་མ་འདྲ་ཞེས་བྱ། །གཞན་ནི་དྲི་ཟཱ་དབྱངས་སྙན་བཞིན། །གཞན་ནི་རྒྱལ་པོ་འདྲ་ཞེས་བྱ། །དེ་བཞིན་གཞན་ནི་མཛོད་ལྟ་བུ། །ལམ་པོ་ཆེ་དང་འདྲ་ཞེས་བྱ། །ཐེག་པ་འདྲ་བ་ཤེས་བྱ་སྟེ། །སེམས་བསྐྱེད་བཀོད་མ་འདྲ་བ་ཡིན། །ཀུན་དགའི་སྒྲ་དང་འདྲ་བ་སྟེ། །ཀླུང་ཆེན་རྒྱུན་དང་འདྲ་བའོ། །རྒྱལ་སྲས་རྣམས་ཀྱི་སེམས་བསྐྱེད་པ། །སྤྲིན་དང་འདྲ་བར་བསྟན་པ་སྟེ། །ཞེས་གསུངས་པའི་ཕྱིར། རྒྱན་ཕན་ཚུན་གྱི་ས་ལྟ་བུ་སོགས་ཀྱང་དོན་གཅིག་ཏུ་ཤེས་པར་བྱ་སྟེ། དེ་ཡང་ས་ཞེས་པའི་དངོས་བསྟན་གྱི་སེམས་བསྐྱེད་དང༌། བསྐྱེད་པ་ས་དང་མཚུངས་པ་སྟེ། །ཞེས་པའི་དངོས་བསྟན་གྱི་སེམས་བསྐྱེད་དོན་གཅིག་པ་སོགས་རིམ་པ་བཞིན་དུ་ཤེས་པར་བྱའོ། །འོ་ན་སངས་རྒྱས་འཕགས་པའི་རྒྱུད་ཀྱི་སེམས་བསྐྱེད་ཆོས་ཅན། སྤྲིན་དང་འདྲ་བར་བསྟན་པ་སྟེ། །ཞེས་པའི་དངོས་བསྟན་གྱི་སེམས་བསྐྱེད་ཡིན་པར་ཐལ། སྤྲིན་རྣམས་ཀྱི་ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར། འདོད་ན། བྱང་ཆུབ་སེམས་དཔའི་རྒྱུད་ཀྱི་སེམས་བསྐྱེད་ཡིན་པར་ཐལ། འདོད་པའི་ཕྱིར། ཁྱབ་སྟེ། ཚིག་རྐང་དེའི་དབུར་རྒྱལ་སྲས་རྣམས་ཀྱི་སེམས་བསྐྱེད་པ། །ཞེས་གསུངས་པ་ལ་གོ་དོན་གཅིག་ཡོད་པའི་ཕྱིར་ཞེ་ན། འདིར་མ་ངེས་ཏེ། བསྐྱེད་པ་ས་དང་མཚུངས་པ་སྟེ། ཞེས་སོགས་ཀྱི་བསྟན་བྱའི་གཙོ་བོར་གྱུར་པའི་སེམས་བསྐྱེད་ ༼༧༣༽ ཉེར་གཉིས་པོ་གང་རུང་ཡིན་ན། བྱང་ཆུབ་སེམས་དཔའི་རྒྱུད་ཀྱི་སེམས་བསྐྱེད་ཡིན་པས་ཁྱབ་པས་ན།

རྒྱལ་སྲས་རྣམས་ཀྱི་ཞེས་སོགས་གསུངས་པ་ཡིན་ལ། རྒྱན་གཉིས་ཀྱི་དངོས་བསྟན་གྱི་ཉེར་གཉིས་ལ་སངས་རྒྱས་དང་བྱང་ཆུབ་སེམས་དཔའི་རྒྱུད་ཀྱི་སེམས་བསྐྱེད་གཉིས་ཀ་ཡོད་པ་ནི་གནད་དོན་ཡིནཔས་སོ། །དེ་སྐད་དུ་འདི་ཉིད་ལས། བྱང་སེམས་ཀྱི་རྒྱུད་ལ་དེ་གསུམ་མེད་པ་ནི་མ་ཡིན་ཏེ། ཤེས་ཕྱིན་གྱི་མདོ་དང༌། མདོ་སྡེ་རྒྱན་དུ་སེམས་བསྐྱེད་ཉེར་གཉིས་པ་ཐམས་ཅད་བྱང་སེམས་ཀྱི་རྒྱུད་ལ་བཞག་པའི་ཕྱིར་དང༌། སྤྲིན་ལྟ་བུའི་སེམས་བསྐྱེད་ནི། ས་བཅུ་པ་ཆོས་ཀྱི་སྤྲིན་ལ་འཇོག་པ་སྐབས་ཀྱི་དོན་ཡིན་པའི་ཕྱིར། ཞེས་དང༌། སློབ་དཔོན་གྱིས་ནི། སེམས་བསྐྱེད་པ་ནི་གཞན་དོན་ཕྱིར། ཞེས་པའི་སྐབས་ཀྱི་སེམས་བསྐྱེད་ལ་སྨོན་འཇུག་གཉིས་སུ་བཤད་ནས། དེ་ཉིད་དཔེའི་སྒོ་ནས་ཉེར་གཉིས་སུ་བྱས་ནས་མ་མཐའི་ས་མཚམས་ཐེག་ཆེན་གྱི་ཚོགས་ལམ་ནས་བཞག་པའི་ཕྱིར་རོ། །ཞེས་གསུངས་ཤིང༌། དེ་ཡང་རྒྱན་གཉིས་དང་ཤེས་ཕྱིན་གྱི་མདོའི་བསྟན་བྱའི་གཙོ་བོར་གྱུར་པའི་སེམས་བསྐྱེད་ལ་སྦྱོར་ཤེས་དགོས་སོ། །གཉིས་པ་དཀའ་བའི་གནས་ལ་དཔྱད་པ། མཚན་གཞི་སེམས་སེམས་བྱུང་གང་ཡིན་དཔྱད། སྨོན་འཇུག་གཉིས་འགལ་མི་འགལ་དཔྱད། དེ་དང་དོན་དམ་སེམས་བསྐྱེད་ཀྱི་གཞི་མཐུན་ཡོད་མེད་དཔྱད་པ་དང་གསུམ་ལས། དང་པོ་ ༼༧༤༽ ནི། འཕགས་སེང་གཉིས་ཀྱི་འགྲེལ་པ་རྣམས་ལས། སེམས་བསྐྱེད་པ་ཞེས་པའི་སེམས་དེ་རྣམ་ཤེས་ཚོགས་དྲུག་གི་ནང་ཚན་དུ་གྱུར་པའི་དྲུག་པ་ཡིད་ཀྱི་རྣམ་ཤེས་ཡིན་པར་བཞེད་པས་གཙོ་བོ་སེམས་སུ་བཞེད་ལ། གཞུང་འདིར་ཡང་དག་རྫོགས་པའི་བྱང་ཆུབ་འདོད། །ཅེས་དང༌། མདོ་སྡེ་རྒྱན་དུ། དོན་གཉིས་ལྡན་པའི་སེམས་བྱུང་བ། །ཞེས་དང༌། དེའི་འགྲེལ་པ་དབྱིག་གཉེན་གྱིས། ཡོན་ཏན་གཉིས་སམ་གསུམ་ལ་དམིགས་པའི་སེམས་དཔའ་ནི་སེམས་བསྐྱེད་པོ་ཞེས་གསུངས་པ་རྣམས་ཀྱིས། སེམས་བསྐྱེད་ཀྱི་མཚན་གཞིར་སེམས་བྱུང་སྨོས་པར་མཛད་དོ། །གནད་ཀྱི་དོན་ནི། བྱང་ཆུབ་ཀྱི་མཆོག་ཏུ་བསྐྱེད་པར་བྱ་རྒྱུའི་སེམས་ནི་གཙོ་སེམས་ཡིན་པས།

འཕགས་སེང་གཉིས་ཀྱི་འདི་ལྟར་དུ་བཤད་ལ། གང་ཟག་གཅིག་གི་རྒྱུད་ཀྱི་དྲུག་པ་ཡིད་ཀྱི་རྣམ་པར་ཤེས་པ་བྱང་ཆུབ་ཀྱི་མཆོག་ཏུ་བསྐྱེད་ཅིང་སྨོན་པ་ན། དེའི་གནས་སྐབས་ན་ཡོད་པའི་འདུན་པ་དང༌། སེམས་པ་དང༌། དད་པ་ལ་སོགས་པ་དགེ་བའི་སེམས་བྱུང་ཀུན་བྱང་སེམས་བསྐྱེད་དུ་འགྲོ་བས། མཚན་གཞིར་སེམས་སེམས་བྱུང་གཉིས་ཆར་ཡོད་དོ། །དེ་བཞིན་དུ་བསླབ་པ་དང་སྡོམ་པ་རྣམས་ལ་གཙོ་སེམས་གཙོ་ཆེ་ཡང་དེ་དང་མཚུངས་ལྡན་གྱི་སེམས་བྱུང་རྣམས་ཀྱང་དེ་དང་དེར་འགྱུར་བས་ན། བསླབ་པ་དང༌། སྡོམ་པ་དང༌། སྐྱབས་འགྲོ་དང་སྦྱོར་བ་དང༌། ཉམས་ལེན་སྒྲུབ་པ་ལ་སོགས་པ་ཀུན་ལ་མཚན་གཞི་སེམས་སེམས་བྱུང་ ༼༧༥༽ གཉིས་ཆར་ཡོད་དོ། །བསླབ་པ་གཙོ་སེམས་གཙོ་ཆེ་སྟེ། རང་གི་སེམས་ཡིད་ཀྱི་རྣམ་པར་ཤེས་པའི་མི་མཐུན་པའི་ཕྱོགས་ལས་བསྲུང་བ་ལ་བསླབ་པ་སྲུང་བར་འཇོག་པའི་ཕྱིར་ཏེ། སྤྱོད་འཇུག་ལས། བསླབ་པ་སྲུང་བར་འདོད་པ་ཡིས། །རང་ཏུ་སྒྲིམས་ནས་སེམས་བསྲུང་སྟེ། །ཞེས་གསུངས་པའི་ཕྱིར། སྡོམ་པ་ལ་ཡང་གཙོ་སེམས་གཙོ་ཆེ་སྟེ། སྔགས་སྡོམ་གྱི་མཚན་ཉིད་ཀྱི་ཟུར་དུ་ཡིད་མཚན་རྟོག་ལས་སྐྱོབ་པའི་ཐབས་ཁྱད་པར་ཅན་བཞག་ཅིང༌། ཡིད་ནི་གཙོ་སེམས་ཡིན་པས་སོ། །ཡང་དོན་དམ་པའི་ཆོས་མངོན་པ་ལ་ཤེས་རབ་གཙོ་ཆེ་བ་དང༌། སྙོམས་འཇུག་ལ་ཏིང་ངེ་འཛིན་གཙོ་ཆེ་བ་སོགས་སེམས་བྱུང་གཙོ་བོར་གྱུར་པ་ཡང་ཡོད་དོ། །སེམས་བསྐྱེད་ལ་དེ་ལྟར་བཤད་པ་ནི་འཕགས་སེང་གི་ལུགས་བཞིན་ཡིན་ལ། རང་ལུགས་ཀུན་མཁྱེན་བླ་མ་ཆེན་པོའི་བཞེད་པ་ནི། སེམས་བསྐྱེད་སོགས་ལ་སེམས་བྱུང་གཙོ་ཆེ་བ་ཡིན་ནོ། །འདིར་ཁ་ཅིག སེམས་བསྐྱེད་པ་ནི་ཞེས་སོགས་རྐང་པ་གཉིས་ཀྱིས་དངོས་བསྟན་གྱིས་སེམས་བསྐྱེད་ཡིན་ན། སྨོན་པ་དང་འཇུག་པའི་ངོ་བོ་ཉིད་ནི་རྣམ་པ་གཉིས་སོ་ཞེས་པའི་དངོས་བསྟན་གྱི་སེམས་བསྐྱེད་ཡིན་པས་ཁྱབ། སེམས་བསྐྱེད་པ་ཞེས་བྱ་བ་ལ། སེམས་ནི་རྣམ་པར་ཤེས་པ་སྟེ། །ཞེས་པའི་དངོས་བསྟན་གྱི་སེམས་བསྐྱེད་ཡིན་ན།

རྣམ་པར་ཤེས་པ་ཡིན་པས་ཁྱབ། དོན་གཉིས་ལྡན་པའི་སེམས་བྱུང་བ། ། ༼༧༦༽ ཞེས་པའི་དངོས་བསྟན་གྱི་སེམས་བསྐྱེད་ཡིན་ན། སེམས་བྱུང་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། ཤཱཀྱ་ཐུབ་པའི་རྒྱུད་ཀྱི་སེམས་བསྐྱེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སེམས་བསྐྱེད་པ་དང་ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། ཐེག་ཆེན་སེམས་བསྐྱེད་ཡིན་པའི་ཕྱིར་ཏེ། ཐེག་ཆེན་གྱི་སྐྱེས་བུའི་རྒྱུད་ཀྱི་སེམས་བསྐྱེད་ཡིན་པའི་ཕྱིར་ཏེ། སངས་རྒྱས་འཕགས་པའི་རྒྱུད་ཀྱི་སེམས་བསྐྱེད་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། སྨོན་འཇུག་གང་རུང་གི་སེམས་བསྐྱེད་ཡིན་པར་ཐལ། འདོད་པའི་ཕྱིར། འདོད་ན། བྱང་སེམས་ཀྱི་རྒྱུད་ཀྱི་སེམས་བསྐྱེད་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། སྨོན་འཇུག་གང་རུང་གི་སེམས་བསྐྱེད་ཡིན་པར་ཐལ། འདོད་ན། དེ་མ་ཡིན་པར་ཐལ། སངས་རྒྱས་འཕགས་པའི་རྒྱུད་ཀྱི་སེམས་བསྐྱེད་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་ལ། ཐེག་ཆེན་གྱི་མཐོང་ལམ་དུ་གྱུར་པའི་སེམས་བྱུང་མདུན་པ་ཆོས་ཅན། དེར་ཐལ། དེའི་ཕྱིར། སེམས་བསྐྱེད་པ་ཞེས་བྱ་བ་ལ་ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། སེམས་བསྐྱེད་པ་ནི་ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། ཐེག་ཆེན་སེམས་བསྐྱེད་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། གཙོ་སེམས་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། །སེམས་བྱུང་ཡིན་པའི་ཕྱིར་ཏེ། གསུམ་པ་ལ། ཐེག་ ༼༧༧༽ ཆེན་གྱི་མཐོང་ལམ་གྱི་ངོ་བོར་གྱུར་པའི་དྲུག་པ་ཡིད་ཀྱི་རྣམ་པར་ཤེས་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཡོན་ཏན་གཉིས་སམ་གསུམ་ལ་དམིགས་པའི་སེམས་པ་ནི་སེམས་བསྐྱེད་པའོ་ཞེས་པའི་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། སྤྲོ་བ་ཆེ་དང་རྩོམ་པ་ཆེ། །དོན་ཆེ་བ་དང་འབྱུང་བ་ཆེ། །བྱང་ཆུབ་སེམས་དཔའི་སེམས་པ་སྟེ། །ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ།

སེམས་བསྐྱེད་དེ་ནི་ས་རྣམས་ལ། །ཞེས་སོགས་ཀྱི་དངོས་བསྟན་གྱི་སེམས་བསྐྱེད་ཡིན་པའི་ཕྱིར། ཁྱབ་སྟེ། དེ་ནི་ཞེས་པ་ལ་བསྙག་མཚམས་གཅིག་ཡོད་པའི་ཕྱིར། གོང་དུ་མ་གྲུབ་ན། དེར་ཐལ། ལྷག་བསམ་རྣམ་དག་གི་སེམས་བསྐྱེད་ཡིན་པའི་ཕྱིར་ཏེ། མ་དག་ས་བདུན་གང་རུང་ལ་གནས་པའི་བྱང་སེམས་ཀྱི་རྒྱུད་ཀྱི་སེམས་བསྐྱེད་ཡིན་པའི་ཕྱིར་ཏེ། བྱང་སེམས་ས་དང་པོ་པའི་རྒྱུད་ཀྱི་སེམས་བསྐྱེད་ཡིན་པའི་ཕྱིར་ཏེ། ཐེག་ཆེན་གྱི་མཐོང་ལམ་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། སེམས་བྱུང་མ་ཡིན་པར་ཐལ། གཙོ་སེམས་མ་ཡིན་པའི་ཕྱིར་ཏེ། རྣམ་པར་ཤེས་པ་ཡིན་པའི་ཕྱིར། ཁྱབ་སྟེ། སེམས་དང་ཡིད་དང་རྣམ་ཤེས་རྣམས་དོན་གཅིག་ཅེས་གསུངས་པའི་ཕྱིར། གཉིས་པ་ནི། ས་སྐྱ་པའི་རྗེ་བཙུན་གོང་མ་རྣམས་ཀྱི་དགོངས་པས་སྤྱིར་སྨོན་པ་ལ་སྨོན་པའི་སེམས། སྨོན་པ་སེམས་བསྐྱེད་ ༼༧༨༽ པ། སྨོན་པ་མི་ཉམས་པར་བསྲུང་བ་དང་གསུམ། འཇུག་པ་ལ་ཡང་འཇུག་པའི་སེམས། འཇུག་པ་སེམས་བསྐྱེད་པ། འཇུག་པ་མི་ཉམས་པར་བསྲུང་བ་དང་གསུམ་དུ་མཛད་ནས། །སྨོན་འཇུག་གཉིས་ཀྱི་ཁྱད་པར་ནི་སེམས་ཅན་གྱི་དོན་དུ་སངས་རྒྱས་ཐོབ་པར་འདོད་པ་དང༌། །སངས་རྒྱས་ཐོབ་པའི་ཆེད་དུ་ལམ་ལ་སློབ་པར་འདོད་པ་ཡིན་པས་བློ་གཉིས་པོ་དེ་རྒྱུད་ལ་སྐྱེས་ནས་སྡོམ་པས་མ་ཟིན་པའི་ཚེ་ན་སྨོན་པ་དང་འཇུག་པའི་སེམས་དང༌། སྡོམ་པས་ཟིན་པའི་ཚེ་ན་སྨོན་པ་དང་འཇུག་པའི་སེམས་བསྐྱེད་དང༌། དེ་མན་ཆད་དུ་ཉམས་སུ་ལེན་པ་ཐམས་ཅད་སྨོན་པ་མི་ཉམས་པར་བསྲུང་བ་དང༌། འཇུག་པ་མི་ཉམས་པར་སྲུང་བ་ཡིན་ནོ། །ཞེས་བཞེད་པས་ན་སྨོན་འཇུག་གི་སེམས་བསྐྱེད་མི་འགལ་ཏེ། སྨོན་འཇུག་གི་སེམས་བསྐྱེད་མཚན་ཉིད་པ་ལ་སྡོམ་པས་ཟིན་པའི་སེམས་བསྐྱེད་རྒྱུད་ལ་སྐྱེས་དགོས་ཤིང༌། དེ་སྐྱེས་པའི་ཚེ་འགྲོ་བའི་བྱ་བས་ཟིན་པའི་སེམས་བསྐྱེད་སྐྱེས་པས་ན་ལམ་དུ་ཞུགས་པ་ཡིན་པའི་ཕྱིར་རོ། །དེས་ན་སྨོན་པ་སེམས་བསྐྱེད་ཐམས་ཅད་ཀྱང་འཇུག་པ་སེམས་བསྐྱེད་ཡིན་ཏེ།

དེ་ཐམས་ཅད་ཀྱང་ཐེག་ཆེན་ལམ་ཞུགས་ཀྱི་རྒྱུད་ཀྱི་སློབ་པའི་སེམས་བསྐྱེད་ཡིན་པའི་ཕྱིར། འཇུག་པ་སེམས་བསྐྱེད་ཐམས་ཅད་ཀྱི་སྨོན་པ་སེམས་བསྐྱེད་ཡིན་ཏེ། དེ་ཐམས་ཅད་སེམས་ཅན་གྱི་དོན་དུ་སངས་རྒྱས་ཐོབ་འདོད་ཀྱི་འདུན་པ་དང་མཚུངས་ལྡན་གྱི་སེམས་བསྐྱེད་ཡིན་པ་གང་ཞིག དེ་དང་དེར་མཚུངས་ལྡན་གྱི་སེམས་བསྐྱེད་ཐམས་ ༼༧༩༽ ཅད་དོན་གཉེར་འགྲོ་འདོད་ཀྱི་དཔེས་མཚོན་པའི་སེམས་བསྐྱེད་ཡིན་པའི་ཕྱིར། དོན་གཉེར་འགྲོ་བའི་བྱ་བའི་དཔེས་མཚོན་པའི་སེམས་བསྐྱེད་ནི་འཇུག་པ་སེམས་བསྐྱེད་ཡིན་པས། ཐེག་ཆེན་ལམ་ཞུགས་ཀྱི་རྒྱུད་ཀྱི་སློབ་པའི་སེམས་བསྐྱེད་ཐམས་ཅད་འཇུག་པ་སེམས་བསྐྱེད་ཡིན་པའི་ཤེས་བྱེད་དེ་ཡིན་ནོ། །དེ་སྐད་དུ་སྤྱོད་འཇུག་ལས། བྱང་ཆུབ་སེམས་དེ་མདོར་བསྡུ་ན། །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་པ་ཉིད་ཡིན་ནོ། །འགྲོ་བར་འདོད་དང་འགྲོ་བ་ཡི། །བྱེ་བྲག་ཇི་ལྟར་ཤེས་པ་ལྟར། །དེ་བཞིན་མཁས་པས་འདི་ཉིད་ཀྱི། །བྱེ་བྲག་རིམ་བཞིན་ཤེས་པར་བྱ། །ཞེས་གསུངས་པ་ཡིན་ནོ། །འདིར་ཁ་ཅིག དོན་གཉེར་འགྲོ་འདོད་ཀྱི་དཔེས་མཚོན་པའི་བྱང་ཆུབ་ཀྱི་སེམས་ཡིན་ན། འགྲོ་བར་འདོད་དང་ཞེས་སོགས་ཀྱི་དངོས་བསྟན་གྱི་འགྲོ་འདོད་ཀྱི་དཔེས་མཚོན་པའི་བྱང་ཆུབ་ཀྱི་སེམས་ཡིན་པས་ཁྱབ། བྱང་ཆུབ་སྨོན་པའི་སེམས་ལས་ནི། ཞེས་པའི་དངོས་བསྟན་གྱི་བྱང་ཆུབ་ཀྱི་སེམས་ཡིན་ན། བྱང་ཆུབ་སྨོན་པའི་སེམས་དང་ནི། །ཞེས་པའི་དངོས་བསྟན་གྱི་སེམས་ཡིན་པས་ཁྱབ། ཅེས་དང༌། ཡང་ཁ་ཅིག དོན་གཉེར་འགྲོ་འདོད་ཀྱི་དཔེས་མཚོན་པའི་བྱང་ཆུབ་ཀྱི་སེམས་ཡིན་ན། དོན་གཉེར་འགྲོ་བའི་བྱ་བས་ཟིན་པས་དཔེས་མཚོན་པའི་བྱང་ཆུབ་ཀྱི་སེམས་ཡིན་པས་ཁྱབ་སྟེ། འཇིག་རྟེན་གྱི་འགྲོ་འདོད་ཀྱི་བློ་དང་འགྲོ་བཞིན་པའི་བྱ་བ་གཉིས་ཐ་དད་དུ་འགལ་ 

༼༨༠༽ བའི་ཕྱིར་ཞེ་ན་མི་འཐད་དེ། དང་པོ་ལ། ཐེག་ཆེན་ལམ་དུ་འཇུག་ཁ་མའི་སོ་སྐྱེའི་རྒྱུད་ཀྱི་སྨོན་པའི་སེམས་ཙམ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སེམས་ཅན་གྱི་དོན་དུ་སངས་རྒྱས་ཐོབ་འདོད་ཀྱི་བྱང་ཆུབ་ཀྱི་སེམས་ཡིན་པའི་ཕྱིར་ཏེ། དེ་ཐོབ་འདོད་ཀྱི་སྨོན་པའི་བྱང་སེམས་ཡིན་པའི་ཕྱིར་ཏེ། དེ་ཐོབ་འདོད་ཀྱི་སྨོན་སེམས་ཙམ་ཡིན་པའི་ཕྱིར། མ་གྲུབ་ན་རྩོད་གཞི་དེ་དེ་ཡིན་པར་ཐལ། རྩོད་གཞི་དེ་ཡོད་པའི་ཕྱིར་ཏེ། འདི་ཉིད་ལས། ཐེག་ཆེན་གྱི་ལམ་དུ་འཇུག་ཁ་མའི་དུས་སུ་སྨོན་འཇུག་གི་སེམས་ཙམ་ཡོད་ལ། དེའི་འབྲས་བུར་གྱུར་པའི་སྨོན་འཇུག་གི་སེམས་བསྐྱེད་མཚན་ཉིད་པ་སྐྱེས་པ་དང༌། ཐེག་ཆེན་ལམ་དུ་ཞུགས་པ་དུས་མཉམ་ཞེས་གསུངས་པ་འཐད་པའི་ཕྱིར། གཉིས་པ་ལ་ཡང་རྩོད་གཞི་དེ་ཀ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བསོད་ནམས་རྒྱུན་ཆགས་སུ་མི་འབྱུང་བའི་སྨོན་སེམས་ཡིན་པའི་ཕྱིར། མ་གྲུབ་ན། དེ་སྨོན་སེམས་ཙམ་ཡིན་པར་ཐལ། སྨོན་སེམས་ཙམ་ཡོད་པའི་ཕྱིར་ཏེ། དཔལ་ལྡན་ས་སྐྱ་པའི་རྗེ་བཙུན་གོང་མ་རྣམས་ཀྱི་ཞལ་ནས། སྨོན་པའི་སེམས་སྨོན་པ་སེམས་བསྐྱེད་པ་ཞེས་སོགས་གསུངས་པ་འཐད་པའི་ཕྱིར། གོང་དུ་འདོད་ན། དེ་ཆོས་ཅན་བྱང་ཆུབ་སེམས་དེ་མདོར་བསྡུ་ན། །ཞེས་པའི་དངོས་བསྟན་གྱི་སེམས་ཡིན་པར་ཐལ། འདོད་པའི་ཕྱིར། འདོད་ན། ཕན་ཡོན་དུ་མ་དང་ལྡན་པའི་བྱང་ཆུབ་སེམས་དཔའི་སེམས་བསྐྱེད་ཡིན་པར་ཐལ། འདོད་པའི་ཕྱིར། ༼༨༡༽ ཁྱབ་སྟེ། སེམས་དེ་ཞེས་པ་ལ་བསྙེག་མཚམས་གཅིག་ཡོད་པའི་ཕྱིར། གོང་དུ་འདོད་ན། དེ་མ་ཡིན་པར་ཐལ། ཐེག་ཆེན་སེམས་བསྐྱེད་མ་ཡིན་པའི་ཕྱིར་ཏེ། སྨོན་སེམས་ཙམ་དང་འཇུག་སེམས་ཙམ་གང་རུང་ཡིན་པའི་ཕྱིར། གསུམ་པ་ལ། བྱང་སེམས་ཚོགས་ལམ་པའི་རྒྱུད་ཀྱི་བྱང་སེམས་སྡོམ་པའི་ངོ་བོར་གྱུར་པའི་སྨོན་པ་སེམས་བསྐྱེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། འགྲོ་བར་འདོད་དང་ཞེས་པའི་དངོས་བསྟན་གྱི་འགྲོ་འདོད་ཀྱི་དཔེས་མཚོན་པའི་བྱང་ཆུབ་ཀྱི་སེམས་ཡིན་པའི་ཕྱིར་ཏེ།

བྱང་ཆུབ་སྨོན་པའི་སེམས་དང་ནི་ཞེས་པའི་དངོས་བསྟན་གྱི་བྱང་ཆུབ་ཀྱི་སེམས་ཡིན་པའི་ཕྱིར་ཏེ། སྨོན་པ་སེམས་བསྐྱེད་ཡིན་པའི་ཕྱིར། མ་གྲུབ་ན། དེ་སྨོན་པ་སེམས་བསྐྱེད་ཡིན་པ་ཐལ། རྩོད་གཞི་དེ་ཡོད་པའི་ཕྱིར། བྱང་སེམས་ཚོགས་ལམ་པའི་རྒྱུད་ཀྱི་སྨོན་འཇུག་གི་སེམས་བསྐྱེད་ཐམས་ཅད་བྱང་སྡོམ་ཡིན་པའི་ཕྱིར་ཏེ། དེའི་རྒྱུད་ཀྱི་དེ་ཐམས་ཅད་མི་མཐུན་ཕྱོགས་སྤོང་བའི་སྤོང་སེམས་དང་ལྡན་པའི་སེམས་བསྐྱེད་ཡིན་པའི་ཕྱིར། ཁྱབ་པ་ཡོད་དེ། ས་པཎ་གྱི་སེམས་བསྐྱེད་ཆེན་མོ་ལས། སྨོན་འཇུག་གི་སེམས་བསྐྱེད་ལ་མི་མཐུན་ཕྱོགས་ཀྱི་སྤོང་བའི་སྤོང་བའི་སྤོང་སེམས་ཡོད་ན། གཉིས་པའང་སྡོམ་པར་འགྱུར་ཏེ། སྡོམ་པའི་མཚན་ཉིད་དང་ལྡན་པའི་ཕྱིར། ཞེས་གསུངས་པ་འཐད་པའི་ཕྱིར། གོང་དུ་འདོད་ན། དེ་ཆོས་ཅན། དོན་གཉེར་འགྲོ་བའི་བྱ་བས་ ༼༨༢༽ ཟིན་པའི་དཔེས་མཚོན་པའི་བྱང་ཆུབ་ཀྱི་སེམས་ཡིན་པར་ཐལ། འཇུག་པ་སེམས་བསྐྱེད་ཡིན་པའི་ཕྱིར་ཏེ། ཇི་ལྟར་འཇུག་པའི་སེམས་བཞིན་དུ་ཞེས་པའི་དངོས་བསྟན་གྱི་འཇུག་སེམས་ཡིན་པའི་ཕྱིར་ཏེ། བསོད་ནམས་རྒྱུན་ཆགས་སུ་འབྱུང་བའི་བྱང་ཆུབ་ཀྱི་སེམས་ཡིན་པའི་ཕྱིར། ཁྱབ་སྟེ། ཇི་ལྟར་འཇུག་པའི་ཞེས་སོགས་རྐང་པ་གཉིས་ཀྱི་འཇུག་ཏུ། གང་ནས་བཟུང་སྟེ་སེམས་ཅན་ཁམས། །མཐའ་ཡས་རབ་ཏུ་བསྒྲལ་བའི་ཕྱིར། །མི་ལྡོག་པ་ཡི་སེམས་ཀྱིས་སུ། །སེམས་དེ་ཡང་དག་བླངས་གྱུར་པ། །དེ་ནས་བཟུང་སྟེ་གཉིད་ལོག་གམ། །བག་མེད་གྱུར་ཀྱང་བསོད་ནམས་ཤུགས། རྒྱུན་མི་ཆད་པ་དུམ་ཞིག ནམ་མཁའ་མཉམ་པར་རབ་ཏུ་འབྱུང༌། །ཞེས་གསུངས་པ་འཐད་པའི་ཕྱིར། །གོང་དུ་མ་གྲུབ་ན། དེར་ཐལ། བྱང་ཆུབ་སེམས་དཔའི་བསླབ་པ་ཡིན་པའི་ཕྱིར་ཏེ། བྱང་ཆུབ་སེམས་དཔའི་སེམས་བསྐྱེད་ཡིན་པའི་ཕྱིར། དེ་ལྟར་ན་སྨོན་འཇུག་གི་སེམས་བསྐྱེད་ཀྱི་དཔེ་འགལ་བའི་རྒྱུ་མཚན་གྱིས་དེ་གཉིས་འགལ་བར་སྒྲུབ་པ་ནི་ཧ་ཅང་ཐལ་ཏེ། འོ་ན་ས་ལྟ་བུའི་སེམས་བསྐྱེད་དང༌།

ཟླ་བ་ལྟ་བུའི་སེམས་བསྐྱེད་སོགས་ཀྱང་འགལ་བར་ཐལ། ས་དང་ཟླ་བ་འགལ་བའི་ཕྱིར། གཞན་ཡང་སངས་རྒྱས་ཀྱི་ཕྲིན་ལས་གཅིག་ཉིད་བརྒྱ་བྱིན་སོགས་དཔེ་དགུའི་སྒོ་ནས་སྟོན་པ་ཡང་མི་འཐད་པར་འགྱུར་ཏེ། དཔེ་བརྒྱ་བྱིན་དང༌། རྔ་དང༌། སྤྲིན་ལ་སོགས་པ་འགལ་བའི་རྒྱུ་མཚན་གྱིས་དེ་དག་སོ་སོའི་དཔེས་བསྟན་ ༼༨༣༽ པའི་དོན་ཡང་འགལ་བར་འགྱུར་བའི་ཕྱིར། ཡང་འདིར་བརྟོག་དཔྱོད་ཞུགས་པ་ཁ་ཅིག དབུ་མ་པའི་ལུགས་ལ་སྨོན་འཇུག་གི་སེམས་བསྐྱེད་སྟབས་གཅིག་ཏུ་ལེན་པས་སྨོན་འཇུག་མི་འགལ་བར་འཐད་ཀྱང༌། སེམས་ཙམ་པའི་ལུགས་ལ་སྨོན་འཇུག་ཆོ་ག་ཐ་དད་པས་སྔ་ཕྱི་རིམ་ཅན་དུ་ལེན་པས་སྨོན་འཇུག་དོན་གཅིག་པ་ལ་གནོད་དེ། དེ་ཡང༌། སེམས་ཙམ་པའི་ལུགས་ཀྱི་འཇུག་པ་སེམས་བསྐྱེད་ལེན་པའི་སྔ་རོལ་ཏུ་སེམས་ཙམ་ལུགས་ཀྱི་ཆོ་ག་ལ་བརྟེན་ནས་སྨོན་པ་སེམས་བསྐྱེད་བླངས་མ་ཐག་པའི་སེམས་བསྐྱེད་ཆོས་ཅན། འཇུག་པ་སེམས་བསྐྱེད་ཡིན་པར་ཐལ། སྨོན་པ་སེམས་བསྐྱེད་ཡིན་པའི་ཕྱིར། ཁྱབ་པ་ཁས། རྟགས་ཆོས་ཅན་གྱིས་འགྲུབ། འདོད་ན། དེ་ཆོས་ཅན་འཇུག་པ་སེམས་བསྐྱེད་མ་ཡིན་པར་ཐལ། འཇུག་པ་སེམས་བསྐྱེད་ཀྱི་སྔ་རོལ་ཏུ་བླངས་པའི་སེམས་བསྐྱེད་ཡིན་པའི་ཕྱིར་ཏེ། འཇུག་པ་སེམས་བསྐྱེད་ཀྱི་སྔ་རོལ་ཏུ་བླངས་པའི་སྨོན་པ་སེམས་བསྐྱེད་ཡིན་པའི་ཕྱིར། མ་གྲུབ་ན། དེར་ཐལ། འཇུག་པ་སེམས་བསྐྱེད་ཀྱི་སྔ་རོལ་ཏུ་སྨོན་པ་སེམས་བསྐྱེད་ལེན་པ་ཡོད་པའི་ཕྱིར་ཏེ། སེམས་ཙམ་པའི་ལུགས་ལ་དེ་ལྟར་ཡོད་པ་གང་ཞིག སེམས་ཙམ་པའི་ལུགས་ལ་དེ་ལྟར་ཡོད་པ་དེ་ཐེག་ཆེན་གྱི་ལུགས་སྲོལ་ཚད་ལྡན་གཅིག་ཡིན་པའི་ཕྱིར་ཏེ། ཐེག་པ་ཆེན་པོའི་སེམས་བསྐྱེད་ལ། །དབུ་མ་སེམས་ཙམ་རྣམ་པ་གཉིས། །ཞེས་གསུངས་པའི་ཕྱིར་ཞེ་ན། ཁོ་བོ་ ༼༨༤༽ ནི་དེ་གཉིས་གང་རུང་གཅིག་སྐྱེས་པ་ན། གཅིག་ཤོས་ཀྱང་ངེས་པར་སྐྱེས་པས་ན། སེམས་ཙམ་པའི་ལུགས་ལ་ཡང་དེ་གཉིས་རིམ་ཅན་དུ་བླངས་པ་མེད་ཅིང༌། རིམ་ཅན་དུ་སྐྱེས་པ་ཡང་མེད་པས།

འདིར་རྟགས་དང་པོ་མ་གྲུབ་ཟེར་བ་ལས་འོས་མེད་དོ། །འོན་ཀྱང་སེམས་ཙམ་ལུགས་ཀྱི་སྨོན་འཇུག་རིམ་ཅན་དུ་ལེན་པ་དང་སྐྱེས་པ་ཡོད་ཅིང༌། སྤྱིར་སྨོན་འཇུག་རིམ་ཅན་དུ་ལེན་པ་དང་སྐྱེས་པ་མེད་དོ། །དེས་ན་སེམས་ཙམ་ལུགས་ཀྱི་ཆོ་ག་ལ་བརྟེན་ནས་སེམས་ཙམ་ལུགས་ཀྱི་སྨོན་འཇུག་རིམ་ཅན་དུ་ལེན་པ་ཡོད་ཅིང༌། དེ་ཡོད་པས་སྤྱིར་དེ་ལྟར་ཡོད་པར་མི་འགྱུར་ཏེ། སེམས་ཙམ་པའི་ལུགས་ཀྱི་ཆོ་ག་ལ་བརྟེན་ནས་སྨོན་པ་སེམས་བསྐྱེད་བླངས་མ་ཐག་པའི་སེམས་བསྐྱེད་དེ་སེམས་ཙམ་ལུགས་ཀྱི་འཇུག་པ་སེམས་བསྐྱེད་མ་ཡིན་ཀྱང༌། སྤྱིར་འཇུག་པ་སེམས་བསྐྱེད་ཡིན་པའི་ཕྱིར་ཏེ། བསོད་ནམས་རྒྱུན་ཆགས་སུ་འབྱུང་བའི་བྱང་སེམས་ཀྱི་བསླབ་པ་ཡིན་པའི་ཕྱིར། དེ་ལྟར་བྱས་པ་ལ་ཁོ་ན་རེ། དེ་ཆོས་ཅན། སེམས་ཙམ་ལུགས་ཀྱི་འཇུག་པ་སེམས་བསྐྱེད་དུ་ཐལ། སེམས་ཙམ་ལུགས་ཀྱི་ཆོ་ག་ལ་བརྟེན་ནས་ཐོབ་པའི་འཇུག་པ་སེམས་བསྐྱེད་ཡིན་པའི་ཕྱིར་ཏེ། སེམས་ཙམ་ལུགས་ཀྱི་ཆོ་ག་ལ་བརྟེན་ནས་ཐོབ་པ་གང་ཞིག་འཇུག་པ་སེམས་བསྐྱེད་ཡིན་པའི་ཕྱིར་ཞེ་ན། འདིར་མ་ངེས་ཏེ། འོ་ན་ཉན་ཐོས་ལུགས་སོགས་ཀྱི་ཆོ་ག་ལ་བརྟེན་ནས་སྡོམ་གསུམ་རིམ་ཅན་དུ་བླངས་པའི་དགེ་སློང་ ༼༨༥༽ རྡོ་རྗེ་འཛིན་པའི་རྒྱུད་ཀྱི་དགེ་སློང་གི་སྡོམ་པ་ཆོས་ཅན། ཉན་ཐོས་ཀྱི་ཆོ་ག་ལ་བརྟེན་ནས་ཐོབ་པའི་སྔགས་སྡོམ་ཡིན་པར་ཐལ། ཉན་ཐོགས་ལུགས་ཀྱི་ཆོ་ག་ལ་བརྟེན་ནས་ཐོབ་པ་གང་ཞིག སྔགས་སྡོམ་ཡིན་འི་ཕྱིར། ཁྱབ་པ་སྟོབས་མཚུངས་སོ། །མདོར་ན་ལུགས་མཆོག་འདི་ལ་ཐེག་ཆེན་སེམས་བསྐྱེད་མཚན་ཉིད་པ་ལམ་མ་ཞུགས་ན་མེད་ཅིང༌། །ཐེག་ཆེན་ལམ་ཞུགས་ཁོ་ན་ནས་ཡོད་དེ། སློབ་དཔོན་གྱིས་སེམས་བསྐྱེད་པ་ནི་གཞན་དོན་ཕྱིར། །ཞེས་པའི་སྐབས་ཀྱི་བྱང་ཆུབ་སེམས་དཔའི་རྒྱུད་ཀྱི་སེམས་བསྐྱེད་ཐམས་ཅད་སྨོན་འཇུག་གི་སེམས་བསྐྱེད་གཉིས་སུ་བསྡུས་ཤིང༌། གཉིས་པོ་དེ་ཉིད་དཔེའི་སྒོ་ནས་ཉེར་གཉིས་སུ་བྱས་པའི་མ་མཐའི་ས་མཚམས་ཐེག་ཆེན་གྱི་ཚོགས་ལམ་ཆུང་ངུ་ནས་བཞག་པའི་ཕྱིར་ཏེ།

དེ་ལ་དང་པོ་གསུམ་ནི་ཆུང་ངུ་དང་ཞེས་སོགས་སྔར་དྲངས་པ་དེའི་ཕྱིར་རོ། །གསུམ་པ་ནི། མཁས་པ་ཕལ་ཆེར་སྨོན་འཇུག་གང་རུང་གི་སེམས་བསྐྱེད་ཡིན་ན། ཀུན་རྫོབ་སེམས་བསྐྱེད་ཡིན་པས་ཁྱབ་གསུངས་པ་མི་འཐད་དེ། ས་དང་པོའི་མཉམ་བཞག་པའི་རྒྱུད་ཀྱི་སེམས་བསྐྱེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སྨོན་པ་དང་འཇུག་པའི་ངོ་བོ་ཉིད་ནི་རྣམ་པ་གཉིས་སོ་ཞེས་པའི་དངོས་བསྟན་གྱི་སེམས་བསྐྱེད་ཡིན་པའི་ཕྱིར་ཏེ། སྨོན་འཇུག་གང་རུང་གི་སེམས་བསྐྱེད་ཡིན་པའི་ཕྱིར་ཏེ། སེམས་བསྐྱེད་པ་ནི་གཞན་དོན་ཕྱིར་ཞེས་པའི་ ༼༨༦༽ དངོས་བསྟན་གྱི་བྱང་ཆུབ་སེམས་དཔའི་རྒྱུད་ཀྱི་སེམས་བསྐྱེད་ཡིན་པའི་ཕྱིར། ཁྱབ་སྟེ། དེའི་དངོས་བསྟན་གྱི་བྱང་ཆུབ་སེམས་དཔའི་རྒྱུད་ཀྱི་སེམས་བསྐྱེད་ཐམས་ཅད་སྨོན་འཇུག་གཉིས་པོ་གང་རུང་དུ་འདུས་དགོས་པ་དེ། སྨོན་པ་དང་འཇུག་པའི་ངོ་བོ་ཉིད་ནི་རྣམ་པ་གཉིས་སོ་ཞེས་པའི་བསྟན་དོན་ཡིན་པའི་ཕྱིར། གོང་དུ་འདུད་ན། དེ་ཆོས་ཅན། ཀུན་རྫོབ་སེམས་བསྐྱེད་མ་ཡིན་པར་ཐལ། དོན་དམ་སེམས་བསྐྱེད་ཡིན་པའི་ཕྱིར་ཏེ། ཐེག་ཆེན་འཕགས་པའི་མཉམ་བཞག་པའི་རྒྱུད་ཀྱི་སེམས་བསྐྱེད་ཡིན་པའི་ཕྱིར། །ཡང་དེ་ཆོས་ཅན། སྨོན་འཇུག་གང་རུང་གི་སེམས་བསྐྱེད་ཡིན་པར་ཐལ། འཇུག་པ་སེམས་བསྐྱེད་ཡིན་པའི་ཕྱིར་ཏེ། བྱང་ཆུབ་སེམས་དཔའི་ཉེས་སྤྱོད་སྡོམ་པའི་ཚུལ་ཁྲིམས་དང༌། དེའི་དགེ་བ་ཆོས་སྡུད་ཀྱི་ཚུལ་ཁྲིམས་དང༌། དེའི་སེམས་ཅན་དོན་བྱེད་ཀྱི་ཚུལ་ཁྲིམས་གསུམ་པོ་གང་རུང་ཡིན་པའི་ཕྱིར། ཁྱབ་སྟེ། བྱང་སའི་ཚུལ་ཁྲིམས་ལེའུར། བྱང་ཆུབ་སེམས་དཔའི་ཚུལ་ཁྲིམས་གསུམ་པོ་དེ་འཇུག་པ་སེམས་བསྐྱེད་དབྱེ་བར་གསུངས་པ་འཐད་པའི་ཕྱིར། གོང་དུ་མ་གྲུབ་ན། དེར་ཐལ། དེའི་དགེ་བ་ཆོས་སྡུད་ཀྱི་ཚུལ་ཁྲིམས་ཡིན་པའི་ཕྱིར་ཏེ། བྱང་ཆུབ་སེམས་དཔའི་རྒྱུད་ཀྱི་དོན་དམ་སེམས་བསྐྱེད་ཡིན་པའི་ཕྱིར། དེས་ན་བྱང་སེམས་འཕགས་པ་མཉམ་བཞག་པའི་རྒྱུད་ཀྱི་སེམས་བསྐྱེད་ཐམས་ཅད་སྨོན་པ་སེམས་བསྐྱེད་དང༌།

འཇུག་པ་སེམས་བསྐྱེད་དང༌། དོན་དམ་སེམས་བསྐྱེད་གསུམ་ཀ་ཡིན་ཏེ། ༼༨༧༽ དེ་ཐམས་ཅད་ཐེག་ཆེན་ལམ་ཞུགས་ཀྱི་རྒྱུད་ཀྱི་གཞན་དོན་དུ་རྫོགས་པའི་བྱང་ཆུབ་ཐོབ་པར་འདོད་པའི་འདུན་པ་མཚུངས་ལྡན་དང་བཅས་པ་ཡིན་པའི་ཕྱིར་དང༌། དེའི་རྒྱུད་ཀྱི་བྱང་ཆུབ་ཀྱི་ཆེད་དུ་ལམ་སྒྲུབ་པའི་སེམས་དཔའ་མཚུངས་ལྡན་དང་བཅས་པ་ཡིན་པའི་ཕྱིར་དང༌། རྣམ་པར་མི་རྟོག་པའི་ཡེ་ཤེས་ཡིན་པའི་ཕྱིར་རོ། །དེས་མཚོན་ནས་བྱང་སེམས་སོ་སྐྱེའི་རྒྱུད་ཀྱི་སེམས་བསྐྱེད་ཐམས་ཅད་དང༌། བྱང་འཕགས་རྗེས་ཐོབ་པའི་རྒྱུད་ཀྱི་སེམས་བསྐྱེད་ཐམས་ཅད་སྨོན་འཇུག་གི་སེམས་བསྐྱེད་དང༌། ཀུན་རྫོབ་སེམས་བསྐྱེད་གསུམ་ཀ་ཡིན་ནོ། །ས་དང་པོའི་ཁྱད་པར་ལམ་གྱི་ངོ་བོར་གྱུར་པའི་ཏིང་ངེ་འཛིན་སེངྒེ་རྣམ་བསྒྱིངས་དང༌། ཐོད་རྒལ་གྱི་སྙོམས་འཇུག་སོགས་ནི་ཏིང་ངེ་འཛིན་ལ་མཉམ་པར་བཞག་པའི་སྙོམས་པར་ཞུགས་པ་ཡིན་པས། མཉམ་བཞག་གི་མིང་གིས་བཏགས་པ་ཡོད་ཀྱང༌། རྗེས་ཐོབ་ཀྱི་གནས་སྐབས་སུ་འབྱུང་བས་ཀུན་རྫོབ་སེམས་བསྐྱེད་ཡིན་ནོ། །འཁྲུལ་གཞི་འདི་བསལ་བའི་ཕྱིར་དུ་འདི་ཉིད་ལས། ཆོས་ཉིད་ལ་མཉམ་པར་བཞག་འི་སེམས་བསྐྱེད་ཐམས་ཅད་ཅེས་བཤད་དོ། །མདོར་བསྡུ་ན། ཐེག་ཆེན་སེམས་བསྐྱེད་ཀྱི་མཚན་ཉིད་ནི། རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བ་དང༌། བྱང་སེམས་ཀྱི་སྡོམ་པའི་མཚན་ཉིད་ནི། རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བ་གང་ཞིག མི་མཐུན་ཕྱོགས་སྤོང་པའི་སེམས་དཔའ་ ༼༨༨༽ མཚུངས་ལྡན་དང་བཅས་པ་མངོན་གྱུར་དང་དབང་ལྡན་གང་རུང་རྒྱུན་ཆགས་པའོ། །སྒྲུབ་པ་ཁྱད་པར་བ་སྨོས་པའི་དགོས་པ་ནི་རྣམ་བཅད་ལ་ཐེག་དམན་གྱི་སྒྲུབ་པ་རྣམས་བཅད་ནས་ཡོངས་གཅོད་ལ་ཐེག་ཆེན་གྱི་སྒྲུབ་པ་རྣམས་སྡུད་པའི་ཆེད་ཡིན་ཏེ། དབུ་མ་ངེས་དོན་རབ་གསལ་ལས། མཐར་ཐུག་ཐེག་པ་གཅིག་བའི་ལུགས་ལ། ཐེག་པ་གསུམ་གྱི་སྒྲུབ་པ་ཐམས་ཅད་རྫོགས་པའི་བྱང་ཆུབ་ཀྱི་སྒྲུབ་པ་ཡིན་མོད་ཀྱི།

ཐེག་པ་འོག་མ་གཉིས་ཀྱི་སྒྲུབ་པ་ལས་དམིགས་པ་སོགས་གསུམ་གྱི་སྒོ་ནས་ཁྱད་པར་དུ་འཕགས་པ་ནི་ཐེག་ཆེན་གྱི་སྒྲུབ་པ་ཡིན་ལ། ཞེས་གསུངས་པའི་ཕྱིར། གནད་འདི་མ་རྟོགས་པར་ཉང་སྟོད་ཀ་ཆེན་པས། བྱང་ཆུབ་ཀྱི་སྒྲུབ་པ་ཁྱད་པར་སེམས་བསྐྱེད་ཀྱི་མཚན་ཉིད་དང༌། ཉན་ཐོས་ཀྱི་བྱང་ཆུབ་ཀྱི་སྒྲུབ་པ་ཁྱད་པར་བ་ཉན་ཐོས་ཀྱི་སེམས་བསྐྱེད་ཀྱི་མཚན་ཉིད་དང༌། རང་རྒྱལ་གྱི་སེམས་བསྐྱེད་དང༌། ཐེག་ཆེན་གྱི་སེམས་བསྐྱེད་ལ་ཡང་དེ་དང་དེའི་བྱང་ཆུབ་ཀྱི་སྒྲུབ་པ་ཁྱད་པར་བ་མཚན་ཉིད་དུ་འཇོག་པར་མཛད་པ་དང༌། ཁ་ཅིག ཁྱད་པར་སྨོས་པ་ནི། རྣམ་མཁྱེན་སྡུད་པའི་ཆེན་ཡིན་པས། རྣམ་མཁྱེན་རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བ་ཡིན་ཞིང༌། དེའི་སྒྲུབ་པ་མ་ཡིན་ཞེས་གསུངས་པ་རྣམས་ནི་བདག་ཉིད་ཆེན་པོ་ས་པཎ་དང་ཀུན་མཁྱེན་བླ་མའི་དགོངས་པ་མ་ཡིན་ནོ། །རང་གི་ལུགས་ནི་ཐེག་པ་གསུམ་གྱི་སྒྲུབ་པ་ཐམས་ཅད་རྫོགས་ ༼༨༩༽ པའི་བྱང་ཆུབ་ཀྱི་སྒྲུབ་པ་ཡིན་ནོ། །མཐར་ཐུག་ཐེག་པ་གཅིག་པ་པའི་ལུགས་ལ་ལམ་ཐམས་ཅད་སངས་རྒྱས་ཀྱི་ལམ་དང་རིགས་ཐམས་ཅད་སངས་རྒྱས་ཀྱི་རིགས་ཡིན་པའི་ཕྱིར་རོ། །ཐེག་པ་འོག་པ་གཉིས་ཀྱི་སྒྲུབ་པ་ནི་རྫོགས་པའི་བྱང་ཆུབ་ཀྱི་སྒྲུབ་པ་ཙམ་དང༌། ཐེག་ཆེན་གྱི་སྒྲུབ་པ་ནི་དེ་ལས་ཁྱད་པར་དུ་འཕགས་པའི་རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བ་ཞེས་གསུངས་ཤིང༌། རྣམ་མཁྱེན་ནི་རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བ་མ་ཟད་དེའི་སྒྲུབ་པ་ཡང་ཡིན་ཏེ། ས་པཎ་གྱི་སེམས་བསྐྱེད་ཆེན་མོའི་ཆོ་གར། སྒྲུབ་པའི་སྒྲ་སྒྲུབ་པར་བྱེད་པ་དང༌། བསྒྲུབས་ཟིན་པ་གཉིས་ཀ་ལ་འཇུག་པས་སངས་རྒྱས་ཀྱིས་ལམ་ཁྱབ་པར་ཐལ་བའི་སྐྱོན་མེད་པར་གསུངས་པའི་ཕྱིར། གཞན་དུ་ན་སྐྱོན་འདི་སྤོང་བ་དོན་མེད་པར་འགྱུར་རོ། །ཉན་རང་གི་བྱང་ཆུབ་ཀྱི་སྒྲུབ་པ་ཁྱད་པར་བ་ནི་གཞུང་ལུགས་ཚད་ལྡན་ལས་བཤད་ཚོད་མེད་དོ། །བྱང་སྡོམ་གྱི་མཚན་ཉིད་ཀྱི་ཟུར་དུ་དབང་ལྡན་རྒྱུན་ཆགས་པ་སྦྱོར་བ་ནི།

ཁ་ཅིག་ཞེ་སྡང་དྲག་པོ་མངོན་གྱུར་དུ་ལྡན་པའི་བྱང་སེམས་ཚོགས་ལམ་པའི་རྒྱུད་ལ་བྱང་སྡོམ་མེད་པར་ཐལ། དེའི་རྒྱུད་ལ་མི་མཐུན་ཕྱོགས་སྤོང་བའི་སེམས་དཔའ་མཚུངས་ལྡན་དང་བཅས་པ་མེད་པའི་ཕྱིར་ཏེ། དེའི་རྒྱུད་ལ་གཞན་ལ་གནོད་སེམས་དྲག་པོ་མངོན་གྱུར་དུ་ཡོད་པའི་ཕྱིར་ཞེ་ན། འདིར་མ་ངེས་ཏེ། དེའི་རྒྱུད་ལ་གཞན་ལ་གནོད་པ་སྤོང་བ་དང་གཞན་ ༼༩༠༽ ལ་ཕན་པ་སྒྲུབ་པའི་སེམས་དཔའ་མཚུངས་ལྡན་དང་བཅས་པ་དབང་ལྡན་དུ་ཡོད་པས་བྱང་སེམས་ཀྱི་སྡོམ་པ་མ་བཏང་བ་ཡིན་ནོ། །ཞེས་ཤེས་པའི་ཕྱིར་དུ་མངོན་གྱུར་དང་དབང་ལྡན་གང་རུང་རྒྱུན་ཆགས་པ་སྨོས་པ་ཡིན་ནོ། །དབྱེ་བ་ལ་ས་མཚམས་ཀྱི་སྒོ་ནས་དབྱེ་ན། མོས་པས་སྤྱོད་པའི་སེམས་བསྐྱེད། ལྷག་བསམ་རྣམ་དག་གི་སེམས་བསྐྱེད། རྣམ་པར་སྨིན་པའི་སེམས་བསྐྱེད། སྒྲིབ་པ་སྤངས་བའི་སེམས་བསྐྱེད་དང་བཞི་ཡོད་དེ། །མདོ་སྡེ་རྒྱན་ལས། སེམས་བསྐྱེད་དེ་ནི་ས་རྣམས་དང༌། །མོས་དང་ལྷག་བསམ་དག་པ་དང༌། །རྣམ་པ་སྨིན་པ་གཞན་དུ་འདོད། །དེ་བཞིན་སྒྲིབ་པ་སྤངས་པའོ། །ཞེས་གསུངས་པའི་ཕྱིར། །དེ་ཡང་དང་པོ་ནི། ཐེག་ཆེན་གྱི་ཚོགས་སྦྱོར་གྱི་གནས་སྐབས་ཀྱི་སེམས་བསྐྱེད་ལྟ་བུ། གཉིས་པ་ནི་མ་དག་ས་བདུན་གྱི་གནས་སྐབས་ཀྱི་སེམས་བསྐྱེད་ལྟ་བུ། གསུམ་པ་ནི་དག་པ་ས་གསུམ་གྱི་གནས་སྐབས་ཀྱི་སེམས་བསྐྱེད་ལྟ་བུ། བཞི་པ་ནི། སངས་རྒྱས་སའི་སེམས་བསྐྱེད་ལྟ་བུའོ། །དཔེའི་སྒོ་ནས་དབྱེ་ན་ས་ལྟ་བུའི་སེམས་བསྐྱེད་སོགས་ཉེར་གཉིས་སོ། །དམིགས་ཡུལ་གྱི་སྒོ་ནས་དབྱེ་ན་སྨོན་པ་སེམས་བསྐྱེད་དང་འཇུག་པ་སེམས་བསྐྱེད་གཉིས། མཚན་ཉིད་རིམ་བཞིན་རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་གང་ཞིག་འབྲས་བུ་རྫོགས་པའི་བྱང་ཆུབ་ཐོབ་པར་འདོད་པའི་འདུན་པ་མཚུངས་ལྡན་དང་བཅས་པ་དང་དེ་གང་ཞིག་ 

༼༩༡༽ བྱང་ཆུབ་ཀྱི་ཆེད་དུ་ལམ་སྒྲུབ་པར་འདོད་པའི་འདུན་པ་མཚུངས་ལྡན་དང་བཅས་པའོ། །ངོ་བོའི་སྒོ་ནས་དབྱེ་ན། དོན་དམ་སེམས་བསྐྱེད་དང༌། ཀུན་རྫོབ་སེམས་བསྐྱེད་གཉིས། མཚན་ཉིད་རིམ་བཞིན་རྣམ་པར་མི་རྟོག་པའི་ཡེ་ཤེས་ཀྱིས་བསྡུས་པའི་རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བ་དང༌། དེས་མ་བསྡུས་པའི་རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བའོ། །དོན་དམ་སེམས་བསྐྱེད་དང་ཆོས་ཉིད་བསྒོམ་སྟོབས་ཀྱིས་ཐོབ་པའི་ཐེག་ཆེན་འཕགས་པའི་མཉམ་བཞག་ཡེ་ཤེས་དོན་གཅིག མཚན་གཞི་ནི་ས་དང་པོའི་མཉམ་བཞག་ཡེ་ཤེས་ནས་ས་བཅུའི་མཉམ་བཞག་ཡེ་ཤེས་ཀྱི་བར་ཡིན་ཏེ། རྫོགས་པའི་སངས་རྒྱས་རབ་བསྙེན་བྱས། །བསོད་ནམས་ཡེ་ཤེས་ཚོགས་རབ་བསགས། །ཆོས་ལ་མི་རྟོག་ཡེ་ཤེས་ནི། །སྐྱེ་ཕྱིར་དེ་ནི་དམ་པར་འདོད། །ཅེས་གསུངས་པའི་ཕྱིར། ཀུན་རྫོབ་སེམས་བསྐྱེད་ལ་གྲོགས་དགེ་བའི་བཤེས་གཉེན་གྱི་སྟོབས་ཀྱིས་ཐོབ་པའི་སེམས་བསྐྱེད་དང༌། རྒྱུ་རིགས་སད་པའི༴ དགེ་རྩ་བྱས་པའི༴ ཐེག་ཆེན་གྱི་མདོ་སྡེ་ལ་ཐོས་བསམ་བྱས་པའི༴ དགེ་བ་ཡུན་རིང་དུ་གོམས་པའི་སྟོབས་ཀྱིས་ཐོབ་པའི་སེམས་བསྐྱེད་དང་ལྔ་ཡོད་པ་ལས། དང་པོ་བཞི་ནི་སླར་ལྡོག་སླ་བས་མི་བརྟན་པ་དང༌། ལྔ་པ་ནི་ལྡོག་དཀའ་བས་རྒྱུན་བརྟན་པའི་སེམས་བསྐྱེད་ཅེས་གསུངས་ཤིང༌། ལྔ་ཆར་ཡང་རགས་པ་བརྡ་ལས་བྱུང་ཞིང༌། ༼༩༢༽ གཞན་རྐྱེན་རྒྱུའི་གཙོ་བོར་བྱས་པ་ལས་བྱུང་བའི་སེམས་བསྐྱེད་ཡིན་ཏེ། གྲོགས་སྟོབས་རྒྱུ་སྟོབས་རྩ་བའི་སྟོབས། །ཐོས་སྟོབས་དགེ་བ་གོམས་པ་ལས། །མི་བརྟན་པ་དང་བརྟན་འབྱུང་བ། །གཞན་གྱི་བསྟན་པའི་སེམས་བསྐྱེད་བཤད། །ཅེས་གསུངས་པའི་ཕྱིར། སེམས་བསྐྱེད་བསྟན་ཟིན་ནས།། ༈ །།གཉིས་པ་གདམས་ངག་བཤད་པ་ནི། ཐེག་ཆེན་སེམས་བསྐྱེད་ཀྱི་འོག་ཏུ་ཐེག་ཆེན་གྱི་གདམས་ངག་འཆད་པའི་རྒྱུ་མཚན་ཡོད་དེ། ཐེག་ཆེན་སེམས་བསྐྱེད་ཐོབ་པའི་བྱང་སེམས་དེས་སེམས་བསྐྱེད་ཀྱི་སྐབས་སུ་དམིགས་ཡུལ་དུ་བྱས་པ་དེ་ཐོབ་པའི་ཕྱིར་དུ་གདམས་ངག་ཉན་དགོས་པའི་ཕྱིར།

གདམས་ངག་དངོས་ནི། སྒྲུབ་པ་རང་གི་ངོ་བོ་ལ་འདོམས་པའི་གདམས་ངག དམིགས་ཡུལ་འཕགས་པའི་བདེན་བཞི་ལ༴ སྒྲུབ་པའི་རྟེན་དཀོན་མཆོག་གསུམ་ལ༴ སྒྲུབ་པའི་མི་མཐུན་ཕྱོགས་སེལ་བར་བྱེད་པའི་མ་ཞེན་པའི་བརྩོན་འགྲུས་ལ༴ ཡོངས་སུ་མི་ངལ་བའི་བརྩོན་འགྲུས་ལ༴ ལམ་ཡོངས་སུ་འཛིན་པའི་བརྩོན་འགྲུས་ལ༴ སྒྲུབ་པའི་ཡོན་ཏན་ལྔ་ལ༴ མངོན་ཤེས་དྲུག་ལ༴ ཐེག་ཆེན་གྱི་མཐོང་ལམ་ལ་འདོམས་པའི༴ ཐེག་ཆེན་གྱི་བསྒོམ་ལམ་ལ་འདོམས་པའི་གདམས་ངག་དང་བཅུར་ཡོད་དོ། །ཞེས་པ་ནི་སྒྲུབ་དང་ཞེས་པ་ནས་བཅུའི་བདག་ཉིད་ཤེས་པར་བྱ། །ཞེས་པའི་བར་གྱིས་བསྟན། དེ་ཡང་དང་པོའི་མཚན་གཞི་ནི། གདམས་ངག་དོན་དུ་གཉེར་བའི་བྱང་ ༼༩༣༽ སེམས་ལ་གནས་སྐབས་དང་མཐར་ཐུག་གི་འབྲས་བུ་སྒྲུབ་པའི་ཆེད་དུ་བདེན་གཉིས་ལས་མི་འདའ་བར་ཐབས་ཤེས་ཟུང་འབྲེལ་གྱི་སྒོ་ནས་ཤེར་ཕྱིན་སྒྲུབས་ཤིག ཅེས་འདོམས་པར་བྱེད་པའི་མདོ་ཚིག་གོ །གཉིས་པ་ནི། དེ་ལ་དེའི་ཆེད་དུ་དམིགས་པ་བདེན་བཞི་ལས་མི་འདའ་བར་ཐབས་ཤེས་ཟུང་འབྲེལ་གྱི་སྒོ་ནས་དེ་སྒྲུབས་ཤིག་ཅེས་འདོམས་པར་བྱེད་པའི་མདོ་ཚིག་གོ །གསུམ་པ་ནི། དེ་ལ་དེའི་ཆེད་དུ་རྟེན་དཀོན་མཆོག་གསུམ་ལས་མི་འདའ་བར་སོགས་དང༌། བཞི་པ་ནི། དེ་ལ་དེའི་ཆེད་དུ་མ་ཞེན་པའི་བརྩོན་འགྲུས་ལས་མི་འདའ་བར་ཞེས་སོགས་དང༌། ལྔ་པ་ནི། དེ་ལ་དེའི་ཆེད་དུ་ཡོངས་སུ་མི་ངལ་བའི་བརྩོན་འགྲུས་ལས་མི་འདའ་བར་ཞེས་སོགས་དང༌། དྲུག་པ་ནི། དེ་ལ་དེའི་ཆེད་དུ་ལམ་ཡོངས་སུ་འཛིན་པའི་བརྩོན་འགྲུས་ལས་མི་འདའ་བར་ཞེས་སོགས་དང༌། བདུན་པ་ནི། དེ་ལ་དེའི་ཆེད་དུ་སྒྲུབ་པའི་ཡོན་ཏན་སྤྱན་སྔ་ལས་མི་འདའ་བར་ཞེས་སོགས་དང༌། བརྒྱད་པ་ནི། དེ་ལ་དེའི་ཆེད་དུ་མངོན་ཤེས་དྲུག་ལས་མི་འདའ་བར་ཞེས་སོགས་དང༌། དགུ་པ་ནི། དེ་ལ་དེའི་ཆེད་དུ་བསྒྲུབ་པའི་ཁྱད་པར་མཐོང་ལམ་ལས་མི་འདའ་བར་ཞེས་སོགས་དང༌། བཅུ་པ་ནི། གདམས་ངག་དོན་དུ་གཉེར་བའི་བྱང་སེམས་ལ་གནས་སྐབས་དང་མཐར་ཐུག་གི་འབྲས་བུ་སྒྲུབ་པའི་ཆེད་དུ་སྒྲུབ་པ་མཐར་ཐུག་པར་བྱེད་པའི་རྒྱུ་བསྒོམ་ལམ་ལས་མི་འདའ་བར་ཐབས་ཤེས་ཟུང་འབྲེལ་གྱི་སྒོ་

༼༩༤༽ ནས་ཤེར་ཕྱིན་སྒྲུབས་ཤིག ཅེས་འདོམས་པར་བྱེད་པའི་མདོ་ཚིག་ཡིན་ཏེ། འདི་ཉིད་ལས། ཡུལ་བྱང་ཆུབ་ཏུ་སེམས་བསྐྱེད་ནས་གདམས་ངག་དོན་དུ་གཉེར་བའི་བྱང་སེམས་ལ་གནས་སྐབས་དང་མཐར་ཐུག་གི་འབྲས་བུ་སྒྲུབ་པའི་ཆེད་དུ་བདེན་གཉིས་ལས་མི་འདའ་བར་ཐབས་ཤེས་ཟུང་འབྲེལ་གྱི་སྒོ་ནས་ཤེར་ཕྱིན་སྒྲུབས་ཤིག ཅེས་འདོམས་པར་བྱེད་པའི་མདོ་ཚིག་གོ་ཅེས་དང༌། དེ་དག་ལ་འདོམས་པར་བྱེད་པའི་གདམས་ངག་གི་ངོས་འཛིན་ནི། སྔ་མ་ལ་དཔགས་ནས་ཤེས་པར་བྱའོ། །ཞེས་གསུངས་པའི་ཕྱིར། །དེས་ན་འདིར་བསྟན་གྱི་གདམས་ངག་བཅུ་པོ་གང་རུང་ཡིན་ན། ཤེར་ཕྱིན་གྱི་མདོ་ཚིག་ཡིན་པས་ཁྱབ་པ་ཡིན་ནོ། །སྒྲུབ་དང་ཞེས་པའི་དངོས་བསྟན་གྱི་སྒྲུབ་པ་ནི། བྱང་སེམས་སོ་སྐྱེའི་གནས་སྐབས་ཀྱི་སྒྲུབ་པ་ཡིན་ཏེ། འདི་ནི་སྤྱི་དང་བྱེ་བྲག་གཉིས་ཀྱི་ཟླས་ཕྱེ་བའི་སྤྱིའི་སྒྲུབ་པ་གཙོ་ཆེ་བའི་ཕྱིར་སྒྲུབ་པའི་རྟེན་དཀོན་མཆོག་གསུམ་ལ་མཐའ་དཔྱད་ན། དོན་གཉིས་མཐར་ཕྱིན་གྱི་སྐྱབས་གནས་དང༌། སངས་རྒྱས་དཀོན་མཆོག་དང༌། འབྲས་བུ་ཆོས་སྐུ་རྣམས་དོན་གཅིག ཟག་མེད་རྣམ་བྱང་གི་བདེན་པ་དང༌། ཆོས་དཀོན་མཆོག་དང་འགོག་བདེན་དང༌། ལམ་བདེན་གང་རུང་རྣམས་དོན་གཅིག ཡོན་གནས་སུ་གྱུར་པའི་འཕགས་པ་དང༌། དགེ་འདུན་དཀོན་མཆོག་དང༌། འཕགས་པའི་གང་ཟག་རྣམས་དོན་གཅིག་གོ །ཀུན་མཁྱེན་བླ་མའི་དགོངས་པ་ཇི་ལྟ་བ་བཞིན་ ༼༩༥༽ བདག་གཞན་ཀུན་གྱི་རྒྱུད་ལ་འཇུག་པར་ཤོག འདིར་ཁ་ཅིག འདུས་མ་བྱས་པ་ལ་སོགས་པའི་ཡོན་ཏན་བརྒྱད་དང་ལྡན་པའི་མཐར་ཐུག་གི་སྐྱབས་གནས་ཡིན་ན། སངས་རྒྱས་ལ་སོགས་དཀོན་མཆོག་གསུམ་ཞེས་པའི་དངོས་བསྟན་གྱི་སངས་རྒྱས་དཀོན་མཆོག་ཡིན་པས་ཁྱབ། བྱང་སེམས་ཀྱི་རྒྱུད་ཀྱི་ལམ་བདེན་དང་འགོག་བདེན་གང་རུང་ཡིན་ན། དེའི་དངོས་བསྟན་གྱི་ཆོས་དཀོན་མཆོག་ཡིན་པས་ཁྱབ། ཉོན་སྒྲིབ་སྤངས་པའི་རྒྱལ་སྲས་ཡིན་ན། དེའི་དངོས་བསྟན་གྱི་དགེ་འདུན་དཀོན་མཆོག་ཡིན་པས་ཁྱབ་ཟེར་བ་མི་འཐད་དེ།

དང་པོ་ལ། སྟོན་པ་ཤཱཀྱ་ཐུབ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། འདུས་མ་བྱས་པ་ལ་སོགས་པའི་ཡོན་ཏན་བརྒྱད་དང་ལྡན་པའི་སངས་རྒྱས་ཡིན་པའི་ཕྱིར་ཏེ། སངས་རྒྱས་སའི་རང་དོན་དང་གཞན་དོན་གྱི་ཡོན་ཏན་མཐའ་དག་དང་ལྡན་པའི་སངས་རྒྱས་ཡིན་པའི་ཕྱིར། ཁྱབ་སྟེ། རྒྱུད་བླ་ནས་བཤད་པའི་འདུས་མ་བྱས་པ་ལ་སོགས་པའི་ཡོན་ཏན་གསུམ་ནི་སངས་རྒྱས་སའི་རང་དོན་གྱི་ཡོན་ཏན་དང༌། མཁྱེན་དང་བརྩེ་དང་ནུས་པ་ལྡན་ཞེས་པའི་དེ་གསུམ་ནི་སངས་རྒྱས་སའི་གཞན་དོན་གྱི་ཡོན་ཏན་ཡིན་པའི་ཕྱིར་ཏེ། དེའི་མཇུག་ཏུ། དོན་གཉིས་ལྡན་པའི་སངས་རྒྱས་ཉིད། །ཅེས་གསུངས་པའི་ཕྱིར། གོང་དུ་མ་གྲུབ་ན། དེས་ཐལ། དོན་གཉིས་མཐར་ཕྱིན་གྱི་སངས་རྒྱས་འཕགས་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ༼༩༦༽ ཆོས་སྐུ་ཡིན་པར་ཐལ། འདོད་པའི་ཕྱིར། ཁྱབ་སྟེ། འདི་ཉིད་ལས། ཡོན་ཏན་དྲུག་གམ་བརྒྱད་དང་ལྡན་པའི་ཆོས་སྐུ་ནི་སངས་རྒྱས་དཀོན་མཆོག་ཅེས་གསུངས་པ་འཐད་པའི་ཕྱིར། གོང་དུ་འདོད་ན། དེ་ཆོས་ཅན། ཆོས་སྐུ་མ་ཡིན་པར་ཐལ། གཟུགས་སྐུ་ཡིན་པའི་ཕྱིར་ཏེ། ལོངས་སྤྲུལ་གང་རུང་ཡིན་པའི་ཕྱིར། གཉིས་པ་ལ། ཉན་ཐོས་དགྲ་བཅོམ་པའི་རྟོགས་པ་སྔོན་དུ་སོང་བའི་བྱང་སེམས་ཚོགས་ལམ་པའི་རྒྱུད་ཀྱི་ཉོན་སྒྲིབ་སྤངས་པའི་སྤངས་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བྱང་སེམས་ཀྱི་རྒྱུད་ཀྱི་འགོག་བདེན་ཡིན་པའི་ཕྱིར། རང་རྒྱུ་བར་ཆད་མེད་ལམ་སྔོན་སོང་གི་བྱང་སེམས་སོ་སྐྱེའི་རྒྱུད་ཀྱི་སྤངས་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བྱང་འཕགས་ཀྱི་རྒྱུད་ཀྱི་འགོག་ལམ་གང་རུང་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། བྱང་སེམས་སོ་སྐྱེའི་རྒྱུད་ཀྱི་འགོག་བདེན་ཡིན་པའི་ཕྱིར། གསུམ་པ་ལ། ཉན་ཐོས་དགྲ་བཅོམ་པའི་རྟོགས་པ་སྔོན་སོང་གི་བྱང་སེམས་ཚོགས་ལམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན།

དེར་ཐལ། ཐེག་དམན་དགྲ་བཅོམ་པའི་རྟོགས་པ་སྔོན་སོང་གི་བྱང་སེམས་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། རྒྱལ་སྲས་འཕགས་པ་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། རྒྱལ་སྲས་སྐྱེ་ཡིན་པའི་ ༼༩༧༽ ཕྱིར། བྱང་སེམས་སོ་སྐྱེ་ཡིན་པའི་ཕྱིར་ཏེ། བྱང་སེམས་ཚོགས་ལམ་པ་དང་བྱང་སེམས་སྦྱོར་ལམ་པ་གང་རུང་ཡིན་པའི་ཕྱིར། རང་གི་ལུགས་ནི་འདུས་མ་བྱས་པ་ལ་སོགས་པའི་ཡོན་ཏན་དྲུག་གམ་བརྒྱད་དང་ལྡན་པའི་དག་པ་གཉིས་ལྡན་གྱི་ཆོས་ཉིད་ཀྱི་སྐུ་དེ་སངས་རྒྱས་ལ་སོགས་དཀོན་མཆོག་གསུམ་ཞེས་པའི་དངོས་བསྟན་གྱི་སངས་རྒྱས་དཀོན་མཆོག་གི་མཚན་ཉིད་ཡིན་ཏེ། འདུས་མ་བྱས་ཤིང་ལྷུན་གྱིས་གྲུབ། །གཞན་གྱི་རྐྱེན་གྱི་རྟོགས་མིན་པ། །མཁྱེན་དང་བརྩེ་དང་ནུས་པར་ལྡན། །དོན་ཉིད་ལྡན་པའི་སངས་རྒྱས་ཉིད། །ཅེས་གསུངས་པའི་ཕྱིར། འདིའི་དངོས་བསྟན་གྱི་སངས་རྒྱས་དཀོན་མཆོག་དང༌། ཐུབ་པའི་ངོ་བོ་ཉིད་སྐུ་ནི་ཞེས་སོགས་ཀྱི་དག་པ་གཉིས་ལྡན་གྱི་ཆོས་དབྱིངས་དོན་གཅིག་པ་ཡུམ་དོན་རབ་གསལ་དུ་བཤད་དོ། །བསམ་མེད་གཉིས་མེད་ལ་སོགས་པའི། འགོག་ལམ་གྱི་ཡོན་ཏན་བརྒྱད་པོ་གང་རུང་དང་ལྡན་པའི་བྱང་འཕགས་ཀྱི་རྒྱུད་ཀྱི་ཟག་མེད་རྣམ་བྱང་གི་བདེན་པ་དེ། དེའི་དངོས་བསྟན་གྱི་ཆོས་དཀོན་མཆོག་གི་མཚན་ཉིད་ཡིན་ཏེ། བསམ་མེད་གཉིས་མེད་རྟོག་མེད་པ། །དག་གསལ་གཉེན་པོའི་ཕྱོགས་ཉིད་ཀྱི། །གང་ཞིག་གང་གི་ཆགས་བྲལ་བ། །བདེན་གཉིས་མཚན་ཉིད་ཅན་དེ་ཆོས། །ཞེས་གསུངས་པའི་ཕྱིར། མཚན་གཞི་ནི་བྱང་འཕགས་ཀྱི་འགོག་ལམ་མཐའ་དག་གོ །རིག་གྲོལ་གྱི་ ༼༩༨༽ ཡོན་ཏན་བརྒྱད་པོ་གང་རུང་དང་ལྡན་པའི་རྒྱལ་སྲས་འཕགས་པ་འདིའི་དངོས་བསྟན་གྱི་དགེ་འདུན་དཀོན་མཆོག་གི་མཚན་ཉིད། རྒྱུད་བླ་མ་ལས། ཇི་ལྟར་ཇི་སྙེད་ནང་གི་ནི། །ཡེ་ཤེས་གཟིགས་པ་དག་པའི་ཕྱིར། །བློ་ལྡན་ཕྱིར་མི་ལྡོག་པའི་ཚོགས། །བླ་མེད་ཡོན་ཏན་དང་ལྡན་ཉིད། །ཅེས་གསུངས་པ་ལྟར་རོ། །མཚན་གཞི་ནི་ས་བཅུ་གང་རུང་ལ་གནས་པའི་བྱང་སེམས་འཕགས་པ་རྣམས་སོ། །འདིའི་དངོས་བསྟན་གྱི་དགེ་འདུན་དཀོན་མཆོག་རྒྱས་པར་བཤད་ན།

མཚོན་བྱ་དོན་གྱི་དགེ་འདུན་དཀོན་མཆོག་ཉི་ཤུ་ཡོད་དེ། རིམ་གྱིས་པའི་རྒྱུན་ཞུགས་ཞུགས་པ་དད་པའི་རྗེས་འབྲང་དང༌། ཆོས་ཀྱི་རྗེས་འབྲང་གི་ཚུལ་དུ་བཟུང་བའི་བྱང་སེམས་འཕགས་པ་གཉིས། དེའི་སྟེང་དུ་རིམ་གྱིས་པའི་རྒྱུན་ཞུགས་འབྲས་གནས་ཙམ་པོ་དང་དད་མོས་པ་དང་མཐོང་ཐོབ་པ་དང༌། རིམ་གྱིས་པའི་ཕྱིར་འོང་འབྲས་གནས་ཙམ་པོ་དང་མོས་པ་དང་མཐོང་ཐོབ་པ། རིམ་གྱིས་པའི་ཕྱིར་མི་འོང་འབྲས་གནས་ཙམ་པོ་དང་མོས་པ་དང་མཐོང་ཐོབ་པའི་ཚུལ་བཟུང་བའི་བྱང་འཕགས་དྲུག་སྟེ་བརྒྱད། དེ་དག་གི་སྟེང་དུ་རྒྱུན་ཏུ་ཞུགས་རིགས་ནས་རིགས་སྐྱེས་པའི་ཚུལ་བཟུང་བ་དང༌། ཕྱིར་འོང་ཚེ་གཅིག་གི་བར་ཆད་གཅིག་པའི་ཚུལ་བཟུང་བ་དང༌། བར་འདའ་བའི་ཕྱིར་མི་འོང་གི་ཚུལ་བཟུང་བ་དང༌། སྐྱེས་ཙམ་ནས་འདའ་བའི་དེའི་ཚུལ་བཟུང་བ་དང༌། འདུ་བྱེད་དང་བཅས་ཏེ་འདའ་བའི་དེའི་ཚུལ་བཟུང་བ་དང༌། འདུ་བྱེད་མེད་པར་འདའ་བའི་དེའི་ཚུལ་བཟུང་བ་དང༌། འོག་མིན་མཐར་ཐུག་འགྲོ་བའི་དེའི་ཚུལ་བཟུང་བ་དང༌། སྲིད་རྩེ་མཐར་ཐུག་འགྲོ་བའི་དེའི་ ༼༩༩༽ ཚུལ་བཟུང་བ་དང༌། གཟུགས་མེད་ཉེར་འགྲོའི་དེའི་ཚུལ་བཟུང་བ་དང༌། མཐོང་ཆོས་བཞིའི་ཕྱིར་མི་འོང་གི་ཚུལ་བཟུང་བ་དང༌། ལུས་མངོན་བྱེད་ཀྱི་ཕྱིར་མི་འོང་གི་ཚུལ་བཟུང་བའི་བྱང་འཕགས་ཏེ་བཅུ་དགུ། སེ་རུ་ལྟ་བུའི་རང་རྒྱལ་གྱི་ཚུལ་བཟུང་བའི་བྱང་འཕགས་གཅིག་བཅས་ཉི་ཤུར་ཡོད་དོ། །ཅེས་པ་ནི། དབང་པོ་རྟུལ་དང་ཞེས་པ་ནས། །སེ་རུ་དང་ནི་ཉི་ཤུའོ་ཞེས་པའི་བར་གྱིས་བསྟན། མཚོན་བྱེད་དཔེའི་དགེ་འདུན་དཀོན་མཆོག་རྣམས་ནི་འདིའི་དངོས་བསྟན་གྱི་དགེ་འདུན་དཀོན་མཆོག་མ་ཡིན་ཏེ། དེ་རྣམས་ཐེག་དམན་འཕགས་པ་ཡིན་པའི་ཕྱིར། སྤྱན་དང་མངོན་ཤེས་ལ་མཐའ་དཔྱད་ན། སྤྱན་ལྔ་ནི་ཐེག་ཆེན་གྱི་གང་ཟག་ཁོ་ནའི་རྒྱུད་ལ་ཡོད་ཅིང༌། རྒྱུའི་གཙོ་བོ་ཡང་ཕར་ཕྱིན་དྲུག་ཉམས་སུ་བླངས་པ་ལས་བྱུང་ཞིང༌། བདག་རྐྱེན་རྫུ་འཕྲུལ་གྱི་རྐང་པ་ལ་བརྟེན་ལ།

མངོན་ཤེས་དྲུག་ནི་ཐེག་པ་གསུམ་ཀའི་གང་ཟག་དང༌། དང་པོ་ལྔ་ནི་ལམ་མ་ཞུགས་ཀྱི་གང་ཟག་ལ་ཡང་ཡོད། ཟག་པ་ཟད་པའི་མངོན་ཤེས་ནི་འཕགས་པ་ཁོ་ནའི་རྒྱུད་ལ་ཡོད། རྒྱུའི་གཙོ་བོ་ཕར་ཕྱིན་དྲུག་གི་ཉམས་ལེན་མེད་ཀྱང༌། བསམ་གཏན་གྱི་དངོས་གཞི་བསྒོམ་པ་དང༌། རྣམ་གནས་ཡིད་ལ་བྱེད་པ་ལས་བྱུང་ཞིང༌། བདག་རྐྱེན་བསམ་གཏན་གྱི་དངོས་གཞི་ལ་བརྟེན་ནོ། །སྤྱན་ལྔ་དང་ནི་མངོན་ཤེས་ཀྱི། །ཞེས་པའི་དངོས་བསྟན་གྱི་སྤྱན་དང་མངོན་ཤེས་གང་རུང་ཡིན་ན། བྱང་སེམས་ཀྱི་རྒྱུད་ཀྱི་སྤྱན་དང་མངོན་ཤེས་གང་རུང་ཡིན་པས་ཁྱབ་ཅིང༌། རྒྱུ་མཚན་དེའི་ཕྱིར་ན། འདིའི་དངོས་བསྟན་གྱི་སངས་རྒྱས་ཀྱི་སྤྱན་ཡིན་ན། སངས་རྒྱས་ཀྱི་སྤྱན་རྗེས་མཐུན་ ༼༡༠༠༽ པ་ཡིན་པས་ཁྱབ་པར་ཤེས་པར་བྱའོ། །དེ་ལྟར་སྤྱན་སྔ་དང་མངོན་ཤེས་དྲུག་ལས་ཤའི་སྤྱན་ནི་ཕྱིན་དྲུག་ཉམས་སུ་བླངས་པ་ལས་བྱུང་ཞིང༌། བདག་རྐྱེན་རྫུ་འཕྲུལ་གྱི་རྐང་པ་ལ་བརྟེན་པའི་དབང་ཤེས་ལ་འཇོག འདིས་གང་ཤེས་ན། ཡར་སྟོན་པ་དང་མར་སློབ་མ་གང་ན་ཡོད་པ་ཤེས། ལྷའི་སྤྱན་ནི་ཕྱིན་དྲུག་ཉམས་སུ་བླངས་པ་སོགས་ལ་བརྟེན་ནས། གདུལ་བྱ་རྣམས་ཀྱི་འཆི་འཕོ་བ་དང་སྐྱེ་བ་ཤེས་ཤིང༌། ཚེ་སྔ་མར་བསམ་གཏན་གྱི་སྙོམས་འཇུག་བསྒོམ་པ་ལས་བྱུང་བའི་བསམ་གཏན་གྱི་སས་བསྡུས་ཀྱི་དབང་པོ་གཟུགས་ཅན་པ་ལ་བརྟེན་པའི་ཤེས་པ་ལ་འཇོག འདི་དང་ཤའི་སྤྱན་གཉིས་ཀ་དབང་ཤེས་ཡིན་པས་ལམ་དུ་ནི་མི་འཇོག་གམ་སྙམ་སྟེ་དཔྱད་པར་བྱ། སྐབས་གཉིས་པའི་ཐད་ཀྱི་འདི་ཉིད་ལས། གཞན་རྒྱུད་ལ་ཡོད་པ་གཞན་རིག་གི་ཚུལ་གྱིས་ཤེས་པར་བྱ་བ་ནི་སྔར་བཤད་པ་ལྟར་བྱང་འཕགས་ཀྱི་རྒྱུད་ཀྱི་ལྷའི་སྤྱན་དང༌། གཞན་སེམས་ཤེས་པའི་མངོན་ཤེས་ཀྱི་ཉན་ཐོས་རང་རྒྱུད་ལ་ཡོད་པ་རྟོགས་པའི་ལམ་རྣམས་དང༌། ཞེས་གསུངས་པ་ནི་ཚིག་ཟུར་ཅུང་ཟད་ཡི་གེ་པས་མ་དག་པས། སྔར་བཤད་པ་ལྟར་བྱང་འཕགས་ཀྱི་རྒྱུད་ཀྱི་ཆོས་ཀྱི་སྤྱན་དང་ཟེར་རྒྱུ་ཡིན་ཏེ། འདིའི་ཐད་ཀྱི་འདི་ཉིད་ལས།

ཤེས་རབ་ཀྱིས་བསྒོམ་པར་བྱ་བའི་བདག་མེད་གཉིས་ཤེས། ཆོས་ཀྱི་གྲོགས་དགེ་འདུན་གྱི་རྟོགས་པ་ཤེས། སངས་རྒྱས་ཀྱི་སྤྱན་གྱིས་ཆོས་ཐམས་ཅད་ཀྱི་གནས་ལུགས་གཟིགས་པའི་ཕྱིར་རོ། །ཞེས་གསུངས་སོ། །གཞན་དུ་ན་སྔར་བཤད་པ་ལྟར་འདིར་ཡང་འབྱུང་རིགས་པ་ཡིན་པས། འདིར་ནི་ལྷའི་ ༼༡༠༡༽ སྤྱན་གྱིས་གདུལ་བྱའི་འཆི་འཕོ་བ་དང་སྐྱེ་བ་ཤེས་པ་ཙམ་ལས། གྲོགས་དག་འདུན་གྱི་རྟོགས་པ་ཤེས་པར་མ་གསུངས་པས་སྔ་ཕྱི་བསྒྲིགས་ནས་ཐུགས་རྟོགས་ཞིབ་མོས་དཔྱོད་པ་གལ་ཆེའོ། །ཤེས་རབ་ཀྱི་སྤྱན་ནི། ཆོས་ཐམས་ཅད་ལ་རྣམ་པར་མི་རྟོག་པའི་ཡེ་ཤེས་ཏེ། ཐེག་ཆེན་འཕགས་པའི་མཉམ་བཞག་གི་ཡེ་ཤེས་དང་དོན་གཅིག ཆོས་ཀྱི་སྤྱན་ནི། རང་དང་རྒྱུ་ཚོད་མཉམ་པ་མན་ཆད་ཀྱི་འཕགས་པའི་གང་ཟག་ཐམས་ཅད་ཀྱི་དབང་པོ་རྣོ་རྟུལ་སོགས་མངོན་སུམ་དུ་རྟོགས་པའི་མཁྱེན་པ་ལ་འཇོག་པས། ཆོས་ཀྱི་སྤྱན་ཡིན་ན། ཐེག་ཆེན་འཕགས་པའི་རྗེས་ཐོབ་ཡེ་ཤེས་ཡིན་པས་ཁྱབ། འདི་དང་གཞན་སེམས་ཤེས་པའི་མངོན་ཤེས་ཀྱི་ཡུལ་གྱི་ཁྱད་པར་ལ། འདི་ཉིད་ལས། འདིའི་ཡུལ་ནི་འཕགས་རྒྱུད་ཀྱི་རྟོགས་པ་ཁོ་ན་ཡིན་ལ། གཞན་སེམས་ཤེས་པའི་མངོན་ཤེས་ཀྱི་ཡུལ་ནི་གཞན་རྒྱུད་ཀྱི་ཤེས་པ་ཐམས་ཅད་དོ། །ཅེས་གསུངས་པས་ཀྱང་བཤད་མ་ཐག་པ་ལྟར་སྐབས་གཉིས་པའི་ལམ་ཤེས་སུ་ཆོས་ཀྱི་སྤྱན་འབྱུང་བར་འཐད་དོ། །སངས་རྒྱས་ཀྱི་སྤྱན་ནི། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་ཡུལ་ཅན་ཡེ་ཤེས་ལ་འཇོག་པས། མཚན་ཉིད་པ་སངས་རྒྱས་ཀྱི་ས་ཁོ་ནར་ཡོད། རྗེས་མཐུན་པ་སློབ་དཔོན་ལྟར་ན་ས་བདུན་པའི་རྗེས་ཐོབ་ནས་ཡོད། ཨར་ལ་སོགས་པ་འགའ་ཞིག རྗེས་མཐུན་པ་ས་དང་པོ་ནས་ཡོད་པར་བཞེད་དོ། །འདིར་བསྟན་རྫུ་འཕྲུལ་གྱི་མངོན་ཤེས་ནི། བདག་རྐྱེན་བསམ་གཏན་གྱི་དངོས་གཞིའི་སེམས་ 

༼༡༠༢༽ ལ་བརྟེན་ནས་གདུལ་བྱ་གང་ན་ཡོད་པའི་ཡུལ་དུ་གཤེགས་པ་ལ་སོགས་པའི་རྫུ་འཕྲུལ་གྱི་ངོ་བོ་བྱང་སེམས་ཀྱི་རྒྱུད་ཀྱི་ཡོན་ཏན་ཁྱད་པར་བ་ཞིག་ལ་འཇོག འདིར་བསྟན་གཞན་སེམས་ཤེས་པའི་མངོན་ཤེས་ནི། སེམས་ཅན་གཞན་གྱི་སྤྱོད་པ་དང་སེམས་འདོད་ཆགས་དང་བཅས་མ་བཅས་སོགས་ཤེས་པའི་བྱང་སེམས་ཀྱི་ཡོན་ཏན་ཁྱད་པར་བ་ལ་འཇོག འདིར་བསྟན་ལྷའི་རྣ་བའི་མངོན་ཤེས་ནི། རང་དང་རྒྱུ་ཚོད་མཉམ་པ་མན་ཆད་ཀྱི་སེམས་ཅན་མཐའ་ཡས་པའི་སྐད་རྣམས་སོ་སོར་ཇི་ལྟ་བ་བཞིན་གོ་ཞིང་ཤེས་པའི་བྱང་སེམས་ཀྱི་ཡོན་ཏན་ཁྱད་པར་བ་ལ་འཇོག འདིར་བསྟན་སྔོན་གྱི་གནས་རྗེས་སུ་དྲན་པའི་མངོན་ཤེས་ནི། རང་དང་གཞན་གྱི་ཚེ་རབས་སྔ་མ་དུ་མ་རྗེས་སུ་དྲན་ཞིང༌། ཤེས་པའི་བྱང་སེམས་ཀྱི་ཡོན་ཏན་ཁྱད་པར་བ་ལ་འཇོག འདིར་བསྟན་ལྷའི་མིག་གི་མངོན་ཤེས་ནི། ཡུལ་ཐག་ཉེ་རིང་ཀུན་གྱི་གཟུགས་ཕྲ་རག་ཐམས་ཅད་ཤེས་ཤིང་མཐོང་བའི་བྱང་སེམས་ཀྱི་ཡོན་ཏན་ཁྱད་པར་བ་ལ་འཇོག འདིར་བསྟན་ཟག་པ་ཟད་པའི་མངོན་ཤེས་ནི། ཟག་པ་ཟད་པའི་ངོ་བོ་དང༌། དེའི་ཐབས་ངེས་པར་འབྱུང་བའི་ལམ་གང་རུང་མངོན་སུམ་དུ་ཤེས་པའི་བྱང་སེམས་ཀྱི་ཡོན་ཏན་ཁྱད་པར་བ་ལ་འཇོག དྲུག་ཀ་ཡང་བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་པ་ཡིན་ནོ། །འདིར་ཟག་པ་ཟད་པའི་ཐབས་ཀྱི་མངོན་ཤེས་ནི། ཐེག་པ་གསུམ་ཀའི་མཐོང་ལམ་ནས་ཡོད། ཟག་ཟད་རང་གི་ངོ་བོའི་མངོན་ཤེས་ནི། ཐེག་དམན་གྱི་མི་སློབ་ལམ་དང༌། ཐེག་ཆེན་གྱི་མཐོང་ལམ་ནས་ཡོད་པ་ཀུན་མཁྱེན་བླ་མའི་ ༼༡༠༣༽ དངོས་སློབ་ཉང་སྟོད་བཀའ་ཆེན་པ་བཞེད་པ་ལྟར་འཐད་དོ། །དེ་ལྟར་ན་འདིར་བསྟན་མངོན་ཤེས་དྲུག་ནི་རྣམ་མཁྱེན་གྱི་རྒྱུ་གཞན་དོན་ཡོངས་སུ་རྫོགས་བྱེད་ཡིན་པས། བྱང་སེམས་ཀྱི་རྒྱུད་ཀྱི་མངོན་ཤེས་དྲུག་པོ་གང་རུང་ཡིན་ན། བྱང་སེམས་རྗེས་ཐོབ་པའི་རྒྱུད་ཀྱི་མངོན་ཤེས་ཡིན་པས་ཁྱབ། དེའི་རྒྱུད་ཀྱི་ལམ་ཡིན་པས་ཁྱབ་པར་ཤེས་པར་བྱའོ། །གདམས་ངག་བསྟན་ཟིན་ནས།།

༈ །།གསུམ་པ་ངེས་འབྱེད་ཡན་ལག་འཆད་པ་ནི། ཐེག་ཆེན་གྱི་གདམ་ངག་གི་འོག་ཏུ་ཐེག་ཆེན་གྱི་ངེས་འབྱེད་ཡན་ལག་འཆད་པའི་རྒྱུ་མཚན་ཡོད་དེ། བྱང་སེམས་ལས་དང་པོ་པས་ཐེག་ཆེན་གྱི་གདམས་ངག་ཉན་ཏེ། གདམས་ངག་གི་དོན་བསྒོམ་པས་ཉམས་སུ་བླངས་པ་ལས། ཐེག་ཆེན་གྱི་ངེས་འབྱེད་ཡན་ལག་འབྱུང་བ་ཡིན་པའི་ཕྱིར། འདི་འཆད་པ་ལ། མདོར་བསྟན་པ། རྒྱས་པར་བཤད་པ། དོགས་པ་དཔྱད་པ་དང་གསུམ། དང་པོ་ནི། ངེས་འབྱེད་ཡན་ལག་རྣམ་བཞི་དང་ཞེས་པ་ལ་འཕྲོས་ནས། བཞི་པོ་དེ་གང་ཞེ་ན། ཉན་རང་གི་སྦྱོར་ལམ་ལས་ཁྱད་པར་དུ་འཕགས་པའི་ཐེག་ཆེན་གྱི་སྦྱོར་ལམ་དྲོད་སོགས་བཞི་ཡིན་ནོ། །ཞེས་པ་ནི། སྦྱོར་ལམ་སྟོན་བྱེད་ཀྱི་གཞུང་འདི་དག་གིས་སྟོན་ལ། ཁྱད་པར་འཕགས་ཚུལ་ནི། རྟེན་གྱི་ཁྱད་པར་བྱང་ཆུབ་སེམས་དཔའི་སློབ་པའི་རྒྱུད་ལ་ཡོད་པ། ངོ་བོའི་ཁྱད་པར་འཛིན་པ་ཆོས་ཀྱི་བདག་མེད་ལ་རྩེ་གཅིག་ཏུ་མཉམ་པར་བཞག་པའི་དྲོད་སོགས་བཞི་པོ་གང་རུང་ཡིན་པ། ལྡན་ཚུལ་གྱི་ཁྱད་པར་དགག་རྟོག་བཞིའི་ངོ་བོ་ལྡན་ཞིང་ ༼༡༠༤༽ བརྟེན་པ། དབྱེ་བའི་ཁྱད་པར་བཞི་པོ་རེ་རེ་ལ་ཡང་ཆུང་འབྲིང་ཆེན་པོ་གསུམ་གསུམ་དུ་ཡོད་པའི་སྦྱོར་ལམ་ཆོས་ཅན། ཉན་རང་གི་སྦྱོར་ལམ་ལས་ཁྱད་པར་དུ་འཕགས་ཏེ། དམིགས་པ་དང༌། རྣམ་པ་དང༌། རྒྱུ་དང༌། ཡོངས་འཛིན་བཞིའི་སྒོ་ནས་ཁྱད་པར་དུ་འཕགས་པའི་ཕྱིར། ཞེས་པ་ནི། དམིགས་པ་དང་ནི་ཞེས་པ་ནས། བཅས་པ་དག་ལས་ཁྱད་པར་འཕགས། ཞེས་པའི་བར་གྱིས་བསྟན། གཉིས་པ་རྒྱས་བཤད་ལ། དམིགས་རྣམ་རྒྱུ་གསུམ་རྒྱས་པར་བཤད། །ལྡན་པ་རྣམ་རྟོག་རྒྱས་པར་བཤད། ཡོངས་སུ་འཛིན་པ་རྒྱས་པར་བཤད་པ་དང་གསུམ་ལས། དང་པོ་ནི། སྦྱོར་ལམ་དྲོད་ཆུང་ངུ་ལ་སོགས་པ་བཅུ་གཉིས་པོ་རེ་རེ་ཡང་དམིགས་རྣམ་རྒྱུའི་ཁྱད་པར་གསུམ་གསུམ་དང་ལྡན་པ་ཡིན་ནོ། །ཞེས་པ་ནི་རྒྱས་བཤད་ཀྱི་གཞུང་འདི་དག་གིས་སྟོན་ལ། དེ་ཡང་བདེན་བཞིའི་སྟེང་གི་མི་རྟག་སོགས་བཅུ་དྲུག་དྲོད་ཆུང་ངུའི་དམིགས་པ་ཡིན་པ་ནི།

དམིགས་པ་མི་རྟག་ལ་སོགས་པ། །བདེན་པའི་རྟེན་ཅན་ཞེས་པས་བསྟན། དྲོད་ཆུང་ངུའི་རྣམ་པ་ནི་མི་རྟག་སོགས་སུ་མངོན་ཞེན་འགོག་པའི་རྣམ་པ་ཁྱད་པར་བ་ཡིན་ནོ། །ཞེས་པ་ནི། དེ་ཡིས་ནི། རྣམ་པར་མངོན་ཞེན་ལ་སོགས་འགོག ཅེས་པས་བསྟན། དྲོད་ཆུང་འབྲིང་སོགས་སྦྱོར་ལམ་བཅུ་གཉིས་པོ་ཐམས་ཅད་ཀྱང་ཐེག་པ་གསུམ་ཆར་གྱི་རྟོགས་རིགས་ཚང་བའི་མཐོང་ལམ་གྱི་རྒྱུ་བྱེད་པས་རྒྱུའི་ཁྱད་པར་དང་ལྡན་པ་ཡིན་ནོ། །ཞེས་པ་ནི། ཐེག་པ་གསུམ་ཆར་ཐོབ་པའི་རྒྱུ་ཞེས་པས་བསྟན། ཁྱད་པར་འདི་དག་གིས་ཉན་རང་གི་སྦྱོར་ལམ་ལས་ཁྱད་པར་དུ་འཕགས་པ་གྲུབ་སྟེ། ཉན་རང་ ༼༡༠༥༽ གི་སྦྱོར་ལམ་ནི་དམིགས་པ་བདེན་བཞི་ཙམ་ལ་དམིགས་པ་དང༌། རྣམ་པར་མི་རྟག་སོགས་སུ་མངོན་པར་ཞེན་པ་དང༌། ཐེག་པ་གཅིག་དང་གཉིས་ཀྱི་རྟོགས་རིགས་ཀྱི་རྒྱུ་བྱེད་ཀྱང༌། ཐེག་པ་གསུམ་ཆར་གྱི་རྟོགས་རིགས་ཀྱི་རྒྱུ་མི་བྱེད་པས་སོ། །དྲོད་འབྲིང་ནི་དམིགས་པ་གཟུགས་སོགས་ལ་དམིགས་པའི་འདུ་འགོད་དེ། དགག་སྒྲུབ་དང་བྲལ་བའི་དམིགས་པ་དང༌། རྣམ་པ་ནི་ཆོས་ཉིད་ཀྱི་སྒོ་ནས་གནས་ཏེ་མིང་དང་བྲལ་བ་རྒྱུན་མི་འདྲ་བ་དང༌། གནས་ནི་རྒྱུན་འདྲ་བ་དེ་དག་དོན་ལ་མ་གྲུབ་པར་རྟོགས་པའི་རྣམ་པ་ཡིན་ནོ། །ཞེས་པ་ནི། གཟུགས་སོགས་འདུ་འགོད་གནས་བྲལ་དང༌། །གནས་དང་ཞེས་པས་བསྟན། དྲོད་ཆེན་པོ་ནི། དམིགས་པ་ཆོས་ཐམས་ཅད་བརྡར་བཏགས་པའི་ཐ་སྙད་ཙམ་ཡིན་ཞིང༌། རྣམ་པ་ནི་དོན་དམ་པར་དགེ་སོགས་གང་དུ་ཡང་བརྗོད་དུ་མེད་པར་རྟོགས་པའི་ཟབ་པ་ཡིན་ནོ། །ཞེས་པ་ནི། རྟགས་དང་བརྗོད་དུ་མེད་ཞེས་པས་བསྟན། རྩེ་མོ་ཆུང་ངུ་ནི་དམིགས་པ་གཟུགས་སོགས་ལ་དོན་དམ་པར་མི་གནས་པ་དང༌། རྣམ་པ་ནི་དོན་དམ་པར་གཟུགས་སོགས་སྟོང་པ་ཉིད་ལ་རྟག་མི་རྟག་སོགས་སུ་ཞེན་པ་མེད་པའི་རྣམ་པ་ཡིན་ནོ། །ཞེས་པ་ནི་གཟུགས་སོགས་མི་གནས་ཞེས་སོགས་ཚིགས་བཅད་གཅིག་གིས་བསྟན། དེ་ཡང་རྐང་པ་དང་པོ་གཉིས་ནི་དམིགས་པ་སྟོན་བྱེད་དོ། །རྩེ་མོ་འབྲིང་ནི་དམིགས་པ་གཟུགས་སོགས་མི་རྟག་པ་དང་སྟོང་ཉིད་ཕན་ཚུན་རང་གཞན་གཅིག་པ་བ་དང༌།

རྣམ་པ་ནི་གཟུགས་ལ་སོགས་ ༼༡༠༦༽ པའི་ཆོས་རྣམས་བདག་གིར་མི་འཛིན་པའི་རྣམ་པ་ཡིན་ནོ། །ཞེས་པ་ནི། དེ་རྣམས་ཞེས་སོགས་རྐང་པ་གསུམ་གྱིས་བསྟན། རྩེ་མོ་ཆེན་པོ་ནི་དམིགས་པ་གཟུགས་སོགས་ལ་སྔོན་པོ་ལ་སོགས་པའི་མཚན་མོ་སོ་སོའི་དམིགས་པ་དང༌། རྣམ་པ་ནི་ཤེས་རབ་ཀྱི་ཆོས་ཐམས་ཅད་བདེན་པའི་དམིགས་སུ་མེད་པར་རྟོགས་པའི་རྣམ་པ་ཡིན་ནོ་ཞེས་པ་ནི། དེ་དག་ཅེས་སོགས་རྐང་པ་གསུམ་གྱིས་བསྟན། བཟོད་པ་ཆུང་ངུ་ནི་དམིགས་པ་གཟུགས་སོགས་ལ་སྤྱི་དང་ཁྱད་པར་སོགས་ཀྱི་ངོ་བོ་ཉིད་མེད་པ་དང༌། རྣམ་པ་ནི་གཟུགས་སོགས་བདེན་པའི་ངོ་བོར་མེད་པ་གཟུགས་སོགས་ཀྱི་ངོ་བོ་ཉིད་དུ་རྟོགས་པའི་རྣམ་པ་ཡིན་ནོ་ཞེས་པ་ནི། གཟུགས་སོགས་ངོ་བོ་ཉིད་མེད་ཉིད། །དེ་མེད་པ་ནི་ངོ་བོ་ཉིད་ཅེས་པས་བསྟན། བཟོད་པ་འབྲིང་གི་དམིགས་པ་གཟུགས་སོགས་ལ་སྐྱེ་བ་འཁོར་བ་དང༌། ངེས་འབྱུང་མྱང་འདས་མེད་པར་དམིགས་པ་དང༌། རྣམ་པ་ནི། ཆོས་རྣམས་ཀྱི་དེ་བཞིན་ཉིད་རྟོག་པས་རང་གི་སྒོ་གསུམ་རྣམ་པར་དག་པ་རྟོགས་པའི་རྣམ་པ་ཡིན་ནོ། །ཞེས་པ་ནི། དེ་དག་སྐྱེ་མེད་ངེས་འབྱུང་མེད། །དག་དང་ཞེས་པས་བསྟན། བཟོད་པ་ཆེན་པོ་ནི། ཆོས་ཐམས་ཅད་མཚན་མ་མེད་པ་ལ་དམིགས་ཤིང༌། རྣམ་པ་ནི། མཚན་མའི་རྟེན་དང་བྲལ་བའི་མོས་པ་ཡིད་བྱེད་དང་འདུ་ཤེས་མེད་པར་རྟོགས་པའི་རྣམ་པ་ཡིན་ནོ་ཞེས་པ་ནི། དེ་དག་མཚན་མ་མེད་པ། དེའི་མཚན་མར་མི་བརྟེན་པས། །མོས་མིན་འདུ་ཤེས་མེད་པ་ཡིན། །ཞེས་པས་བསྟན། ཆོས་མཆོག་ཆུང་ ༼༡༠༧༽ ངུ་ནི། ཆོས་ཐམས་ཅད་སྐྱེ་མེད་རྟོགས་པ་དང༌། དཔའ་བར་འགྲོ་བ་ལ་སོགས་པའི་ཏིང་འཛིན་བསྒོམ་པར་དམིགས་པ་དང༌། རྣམ་པ་ནི། ཏིང་འཛིན་དེའི་བྱེད་པ་ཏིང་ངེ་འཛིན་ཐམས་ཅད་ཀྱི་སྤྱོད་ཡུལ་ལ་སྤྱོད་པའི་རྣམ་པ་ཡིན་ནོ། །ཞེས་པ་ནི། ཏིང་འཛིན་དེའི་བྱེད་པ་ཉིད། །ཞེས་པས་བསྟན། ཆོས་མཆོག་འབྲིང་ནི། ལུང་སྟོན་པའི་རྒྱུར་གྱུར་པའི་ཏིང་འཛིན་ལ་དམིགས་ཤིང༌། རྣམ་པ་ནི།

ཏིང་འཛིན་རང་གི་ངོ་བོ་སྤྲོས་བྲལ་དུ་འདུ་ཤེས་པས། བདག་ནི་མཉམ་བཞག་པའོ་སྙམ་པ་ལ་སོགས་པའི་རློམ་པའི་མངོན་ཞེན་དང་བྲལ་བའི་རྣམ་པ་ཡིན་ནོ་ཞེས་པ་ནི། ལུང་སྟོན་པ་དང་རློམ་པར་ཟད། ཅེས་པས་བསྟན། ཆོས་མཆོག་ཆེན་པོ་ནི། ཏིང་འཛིན་དང་བྱང་སེམས་དང་ཤེར་ཕྱིན་གསུམ་ཕན་ཚུན་དབྱེར་མི་ཕྱེད་པའི་ངོ་བོ་གཅིག་པ་ལ་དམིགས་ཤིང༌། རྣམ་པ་ནི་ཏིང་འཛིན་ལ་འཁོར་གསུམ་དུ་རྣམ་པར་མི་རྟོག་པ་མཐོང་ལམ་སྐྱེ་བའི་ཐབས་དམ་པར་རྟོགས་པའི་རྣམ་པ་ཡིན་ནོ། །ཞེས་པ་ནི། གསུམ་པོ་ཕན་ཚུན་ངོ་བོ་གཅིག ཏིང་འཛིན་རྣམ་པར་མི་རྟོག་པ་ཅེས་པས་བསྟན། དེ་ལྟར་ན་ངེས་འབྱེད་ཆ་མཐུན་དྲོད་སོགས་ཆུང་འབྲིང་ཆེན་པོ་རྣམས་དམིགས་རྣམ་རྒྱུའི་ཁྱད་པར་གསུམ་དང་ལྡན་པ་ཡིན་ནོ། །ཞེས་པ་ནི། དེ་ལྟར་ངེས་འབྱེད་ཆ་མཐུན་ནི། ཆུང་དང་འབྲིང་དང་ཆེན་པོ་ཡིན་ཞེས་པས་བསྟན། གཉིས་པ་རྟོག་པ་རྒྱས་བཤད་ནི། སྐབས་འདི་ནས་དངོས་སུ་བསྟན་པའི་སྐབས་དོན་ ༼༡༠༨༽ གྱི་རྟོག་པ་ལ་དབྱེ་ན། གཟུང་རྟོག་དང་འཛིན་རྟོག་གཉིས་ལས། དང་པོ་ལ། གཞིའི་རྟེན་ཅན་གྱི་གཟུང་རྟོག་དང༌། གཉེན་པོའི་རྟེན་ཅན་གྱི་གཟུང་རྟོག་གཉིས་སུ་ཡོད་ཅེས་པ་ནི། གཞི་དང་དེའི་གཉེན་པོ་ཡི། །གཟུང་བ་རྟོག་པ་རྣམ་པ་གཉིས། །ཞེས་པས་བསྟན། འདིར་བསྟན་གཞིའི་རྟེན་ཅན་གྱི་གཟུང་རྟོག་དང་རང་ཡུལ་དོར་བྱའི་གཟུང་བ་ལ་དམིགས་ནས་དོར་བྱར་མངོན་པར་ཞེན་པའི་ཐེག་ཆེན་གྱི་མཐོང་སྤངས་རྟོག་པ་དོན་གཅིག དེ་ལ་དབྱེ་ན། རང་ཡུལ་དུ་གྱུར་པའི་མ་རིག་པ་ལ་གཟུང་བར་རྣམ་པར་རྟོག་པ། རང་ཡུལ་དུ་གྱུར་པའི་གཟུགས་ལ་སོགས་པའི་ཕུང་པོ་ལ་གཟུང་བར་རྣམ་པར་རྟོག་པ། མིང་དང་གཟུགས་ལ་མངོན་པར་ཞེན་པ་ལ་གཟུང་རྟོག མཐའ་གཉིས་ལ་ཆགས་པའི་ཟུང་རྟོག ཀུན་ནས་ཉོན་མོངས་དང་རྣམ་བྱང་མི་ཤེས་པ་ལ་གཟུང་བར་རྣམ་པར་རྟོག་པ། འཕགས་པའི་ལམ་ལ་མི་གནས་པ་ལ༴ དམིགས་པ་ལ༴ བདག་ལ༴ རྣམ་དག་བསྐྱེད་བྱེད་ལ་གཟུང་བར་རྣམ་པར་རྟོག་པ་དང་དགུ་ཡོད་ཅིང༌།

འདིར་བསྟན་གཉེན་པོའི་རྟེན་ཅན་གྱི་གཟུང་རྟོག་དང༌། རང་ཡུལ་བླང་བྱའི་གཟུང་བ་ལ་དམིགས་ནས་བླང་བྱར་མངོན་པར་ཞེན་པའི་ཐེག་ཆེན་གྱི་མཐོང་སྤངས་རྟོག་པ་དོན་གཅིག དེ་ལ་དབྱེ་ན། རང་ཡུལ་དུ་གྱུར་པའི་རྣམ་བྱང་གི་ཕུང་པོ་ལ་གཟུང་བར་རྣམ་པར་རྟོག་པ་དང༌། རྣམ་བྱང་གི་སྐྱེ་བའི་སྒོ་ལ༴ རྣམ་བྱང་གི་རིགས་ལ༴ རྣམ་བྱང་གི་སྐྱེ་བ་ལ༴ ༼༡༠༩༽ སྟོང་ཉིད་རྟོགས་པའི་རིགས་ལ༴ ཕ་རོལ་ཏུ་ཕྱིན་པའི་དོན་ལ༴ མཐོང་ལམ་ལ༴ བསྒོམ་ལམ་ལ༴ མི་སློབ་ལམ་ལ་གཟུང་བའི་རྣམ་པར་རྟོག་པ་དང་དགུ་ཡོད་དོ། །ཅེས་པ་ནི། རྨོངས་དང་ཞེས་སོགས་རྐང་པ་གཉིས་ཀྱིས་བསྟན། དེའི་རྨོངས་པ་ནི། ཀུན་ནས་ཉོན་མོངས་གཟུང་རྟོག་གི་དོར་བྱའི་ཡུལ་དུ་གྱུར་པའི་མ་རིག་པ་ཡིན་ཞིང༌། འདིའི་ཕུང་པོ་ནི། རྣམ་བྱང་གཟུང་རྟོག་གི་ཡུལ་དུ་གྱུར་པའི་རྣམ་བྱང་གི་ཕུང་པོ་ཡིན་ལ། ཡུལ་ལྷག་མ་བརྒྱད་མཚན་གཉིས་ནི་སོགས་སྒྲས་སྟོན། གཞིའི་རྟེན་ཅན་གྱི་དང་པོ་བརྒྱད་ནི་ཀུན་ནས་ཉོན་མོངས་ཀྱི་ཆོས་ལ་དོར་བྱའི་གཟུང་བར་ཞེན་པ་ཡིན་པས། ཀུན་ནས་ཉོན་མོངས་གཟུང་རྟོག་ཅེས་ཀྱང་བྱ་ཞིང༌། རང་རྒྱལ་གྱི་སྤང་བྱའི་རིས་སུ་གནས་པའི་ཤེས་སྒྲིབ་གཟུང་རྟོག་ཡིན་ལ། དགུ་པ་ནི་ཐེག་དམན་གྱི་རྣམ་བྱང་གི་ཆོས་ལ་དོར་བྱའི་གཟུང་བར་མངོན་པར་ཞེན་པ་ཡིན་པས། བྱང་སེམས་ཀྱི་སྤང་བྱའི་རིས་སུ་གནས་པའི་ཤེས་སྒྲིབ་ཡིན་ནོ། །གཉེན་པོའི་རྟེན་ཅན་གྱི་གཟུང་རྟོག་རྣམས་ནི་རང་ཡུལ་རྣམ་བྱང་གི་ཆོས་ལ་དམིགས་པ་ཡིན་པས། རྣམ་བྱང་གཟུང་རྟོག་ཅེས་བྱ་ཞིང༌། ལྔ་པ་དང་དྲུག་པ་བྱང་སེམས་ཀྱི་སྤང་བྱའི་རིགས་དང༌། གཞན་བདུན་ནི་རང་རྒྱལ་གྱི་སྤང་བྱའི་རིགས་སུ་གནས་པའི་ཤེས་སྒྲིབ་གཟུང་རྟོག་ཡིན་ནོ། །འདི་བསྟན་ཐེག་ཆེན་གྱི་མཐོང་སྤངས་འཛིན་རྟོག་ལ་རྫས་འཛིན་རྟོག་པ་དང་བཏགས་འཛིན་རྟོག་པ་གཉིས་སུ་ཡོད་དོ་ཅེས་པ་ནི། རྫས་དང་ ༼༡༡༠༽ དང་ཞེས་སོགས་རྐང་པ་གཉིས་ཀྱིས་བསྟན། འདིར་བསྟན་རྫས་འཛིན་རྟོག་པ་དང༌།

ཐེག་ཆེན་གྱི་མཐོང་སྤངས་རྫས་འཛིན་རྟོག་པ་དང༌། ཐེག་ཆེན་གྱི་མཐོང་སྤངས་ཉོན་སྒྲིབ་དང༌། རང་ཡུལ་གང་ཟག་དང་ཆོས་གང་རུང་རྫས་ཡོད་ལ་དམིགས་ནས་འཛིན་པ་པོར་མངོན་པར་ཞེན་པའི་ཐེག་ཆེན་གྱི་མཐོང་སྤངས་རྟོག་པ་རྣམས་དོན་གཅིག དེ་ལ་དབྱེ་ན། རང་དབང་ཅན་གྱི་བདག་ལ་འཛིན་པའི་རྣམ་པར་རྟོག་པ་དང༌། གཅིག་པུའི་བདག་ལ༴ རྒྱུའི་བདག་ལ༴ ལྟ་བ་པོའི་བདག་ལ༴ ཀུན་ནས་ཉོན་མོངས་ཀྱི་རྟེན་ལ༴ འདོད་ཆགས་དང་བྲལ་བའི་རྟེན་ལ༴ མཐོང་ལམ་གྱི་རྟེན་ལ༴ བསྒོམ་ལམ་གྱི་རྟེན་ལ༴ དོན་བྱས་པའི་རྟེན་ལ༴ འཛིན་པའི་རྣམ་པར་རྟོག་པ་དང་དགུ་ཡོད་ཅིང༌། དང་པོའི་ངོས་འཛིན་ནི། རང་ཡུལ་རང་དབང་ཅན་གྱི་བདག་ལ་དམིགས་ནས་འཛིན་པ་པོར་མངོན་པར་ཞེན་པའི་བློ་ལྟ་བུ། ཕྱི་མ་བརྒྱད་ལའང་རིགས་འགྲེ། འདིར་བསྟན་འཛིན་རྟོག་གཉིས་པ་དང༌། ཐེག་ཆེན་གྱི་མཐོང་སྤངས་རྟག་འཛིན་རྟོག་པ་དང༌། རང་ཡུལ་གང་ཟག་དང་ཆོས་གང་རུང་བཏགས་ཡོད་ལ་དམིགས་ནས་འཛིན་པ་པོར་བཏགས་པ་ཙམ་དུ་མངོན་པར་ཞེན་པའི་ཐེག་ཆེན་གྱི་མཐོང་སྤངས་རྣམས་དོན་གཅིག དེ་ལ་དབྱེ་ན། ཕུང་པོ་ལ་བརྟེན་ནས་བཏགས་པར་ཡོད་པའི་གང་ཟག་ལ་དམིགས་ནས། འཛིན་པའི་རྣམ་པར་རྟོག་པ་དང་སྐྱེ་མཆེད་ལ༴ ཁམས་ལ༴ རྟེན་ཅང་འབྲེལ་བར་འབྱུང་བ་ལ༴ རྣམ་པར་བྱང་བ་ལ༴ ༼༡༡༡༽ མཐོང་ལམ་ལ༴ བསྒོམ་ལམ་ལ༴ ཁྱད་པར་ལམ་ལ༴ མི་སློབ་ལམ་ལ་བརྟེན་ནས། བཏགས་པར་ཡོད་པའི་གང་ཟག་ལ་དམིགས་ནས། འཛིན་པའི་རྣམ་པར་རྟོག་པ་དང་དགུ་ཡོད་དོ་ཅེས་པ་ནི། རང་དབང་བདག་སོགས་ངོ་བོ་དང༌། །ཕུང་སོགས་རྟེན་ལས་དེ་བཞིན་ནོ། །ཞེས་པས་བསྟན། དང་པོའི་མཚན་གཞི་ནི། རང་ཡུལ་ཕུང་པོ་ལ་བརྟེན་ནས་བཏགས་པར་ཡོད་པའི་གང་ཟག་ལ་དམིགས་ནས་འཛིན་པ་པོར་བཏགས་པ་ཙམ་དུ་མངོན་པར་ཞེན་པའི་བློ་ལྟ་བུ། ཕྱི་མ་བརྒྱད་ལའང་རིགས་འགྲེའོ། །གསུམ་པ་ཡོངས་འཛིན་རྒྱས་བཤད་ནི། ཐེག་ཆེན་སྦྱོར་ལམ་ཐེག་དམན་དུ་མི་ལྟུང་བར། ཐེག་ཆེན་དུ་ཡོངས་སུ་འཛིན་པར་བྱེད་པའི་ཁྱད་པར་གྱི་ཆོས་དེ་འདིར་བསྟན་ཡོངས་འཛིན་གྱི་ངོ་བོ་ཡིན་ཅིང༌།

དེ་ལ་དབྱེ་ན། བྱང་སེམས་སྦྱོར་ལམ་པའི་ནང་གི་ཡོངས་འཛིན་ཐབས་མཁས་དང༌། དེའི་ཕྱིའི་ཡོངས་འཛིན་དགེ་བཤེས་གཉིས། དང་པོ་ནི། སྟོང་ཉིད་ཀྱི་དོན་ལ་རང་གི་སེམས་མི་སྐྲག་ཅིང་མི་འགོང་བའི་རྒྱུར་གྱུར་པའི་བྱང་སེམས་རང་རྒྱུད་ལ་ཡོད་པའི་ཐབས་མཁས་ཁྱད་པར་ཅན་མི་མཐུན་ཕྱོགས་དང་བྲལ་བ་དེ་ཡིན་ཅིང༌། གཉིས་པ་ནི། བྱང་སེམས་སྦྱོར་ལམ་པ་ལ་ཆོས་ཐམས་ཅད་ངོ་བོ་ཉིད་མེད་པ་ལ་སོགས་པའི་ཆོས་སྟོན་པའི་སངས་རྒྱས་བྱང་སེམས་གོང་མ་རྣམས་ཡིན་ནོ་ཞེས་པ་ནི། སེམས་མི་འགོང་པ་ཉིད་ལ་སོགས་ཞེས་པ་ནས། ཡོངས་འཛིན་ཡིན་ཞེས་པའི་བར་གྱིས་བསྟན་ནོ། །གསུམ་པ་དོགས་དཔྱོད་ལ་དམིགས་རྣམ་གྱི་ཁྱད་པར་ལ་འཕྲོས་ནས། ༼༡༡༢༽ བློ་རིགས་ངོས་བཟུང་བ། རྒྱུའི་ཁྱད་པར་ལ་འཕྲོས་ནས་རྟོགས་རིགས་གསུམ་པོ་གཅིག་དང་ཐ་དད་སྤྱད་པ། འདིར་བསྟན་རྟོག་པའི་དཀའ་གནས་ལ་དཔྱད་པ་དང་གསུམ་ལས། དང་པོ་ནི། ཁ་ཅིག ཐེག་ཆེན་གྱི་སྦྱོར་ལམ་ཡིན་ན། རྣལ་འབྱོར་མངོན་སུམ་ཡིན་པས་ཁྱབ་སྟེ། དེ་ཡིན་ན། རང་ཡུལ་བདག་མེད་པའི་དོན་ལ་གསལ་སྣང་ཐོབ་པའི་སྒོམ་བྱུང་གི་རྟོགས་པ་ཡིན་པས་ཁྱབ་པའི་ཕྱིར། ཞེས་དང༌། གཞན་དག་དེ་ཡིན་ན། རང་རིག་མངོན་སུམ་ཡིན་པས་ཁྱབ་སྟེ། དེ་ཡིན་ན། སྒོམ་བྱུང་གི་སྒོ་ནས་ཆོས་ཉིད་རང་གི་མྱོང་བ་ཁྱད་པར་ཅན་གྱི་རིག་པ་ཡིན་པས་ཁྱབ་པའི་ཕྱིར། ཞེས་དང༌། འགའ་ཞིག་དེ་ཡིན་ན། སྒྲ་དོན་འདྲེས་འཛིན་གྱི་རྟོག་པ་ཡིན་པས་ཁྱབ་སྟེ། དེ་ཡིན་ན་བདག་མེད་གསུམ་པོ་གང་རུང་དོན་སྤྱིའི་ཚུལ་གྱི་རྟོགས་པའི་བློ་ཡིན་དགོས་པའི་ཕྱིར། ཞེས་ཟེར་བ་རྣམས་མི་འཐད་དེ། དང་པོ་ལ། ཆོས་དབྱིངས་ལ་མཉམ་པར་བཞག་པའི་ཐེག་ཆེན་གྱི་སྦྱོར་ལམ་དྲོད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སྐབས་དང་པོའི་དངོས་བསྟན་གྱི་ཐེག་ཆེན་གྱི་སྦྱོར་ལམ་ཡིན་པའི་ཕྱིར་ཏེ། ཐེག་ཆེན་གྱི་རྟོགས་རིགས་སུ་གྱུར་པའི་ཐེག་ཆེན་གྱི་སྦྱོར་ལམ་མཉམ་གཞག་ཡེ་ཤེས་ཡིན་པའི་ཕྱིར་ཏེ།

ཆོས་དབྱིངས་ལ་མཉམ་གཞག་པའི་ཐེག་ཆེན་གྱི་སྦྱོར་ལམ་དྲོད་སོགས་བཞི་པོ་གང་རུང་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། ཆོས་དབྱིངས་མངོན་སུམ་དུ་རྟོགས་པའི་མཁྱེན་པ་ཡིན་པར་ཐལ། འདོད་པ་གང་ཞིག་ཆོས་དབྱིངས་ལ་མཉམ་པར་བཞག་པའི་ལམ་ཡིན་པའི་ཕྱིར། འདོད་ན། དེ་ཆོས་ 

༼༡༡༣༽ ཅན། ཐེག་ཆེན་འཕགས་པའི་རྒྱུད་ཀྱི་མཁྱེན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། ཐེག་ཆེན་སོ་སྐྱེའི་རྒྱུད་ཀྱི་མཁྱེན་པ་ཡིན་པའི་ཕྱིར། གཉིས་པ་ལ། དམན་ལམ་སྔོན་དུ་མ་སོང་བའི་ཐེག་ཆེན་སྦྱོར་ལམ་གྱི་ངོ་བོར་གྱུར་པའི་གང་ཟག་གི་བདག་མེད་རྟོགས་པའི་རྟོགས་རིགས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཐེག་ཆེན་གྱི་སྦྱོར་ལམ་ཡིན་པར་ཐལ། དེ་ཡོད་པའི་ཕྱིར་ཏེ། དེའི་ངོ་བོར་གྱུར་པའི་རྟོགས་རིགས་གསུམ་ཀ་ཡོད་པའི་ཕྱིར་ཏེ། དམན་ལམ་སྔོན་དུ་མ་སོང་བའི་བྱང་སེམས་སྦྱོར་ལམ་པ་དེས་རྟོགས་རིགས་གསུམ་ཀ་བསྒོམ་དགོས་པའི་ཕྱིར་ཏེ། དེས་མཁྱེན་གསུམ་གྱི་རྣམ་པ་བསྒོམ་དགོས་པའི་ཕྱིར། གོང་དུ་འདོད་ན། དེ་ཆོས་ཅན། མངོན་སུམ་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། སྒྲ་དོན་འདྲེས་འཛིན་གྱི་རྟོག་པ་ཡིན་པའི་ཕྱིར་ཏེ། བདག་མེད་དོན་སྤྱིའི་ཚུལ་གྱིས་རྟོགས་པའི་བློ་ཡིན་པའི་ཕྱིར་ཏེ། དམན་ལམ་སྔོན་དུ་མ་སོང་བའི་བྱང་སེམས་སྦྱོར་ལམ་པའི་རྒྱུད་ཀྱི་རྟོགས་རིགས་གསུམ་པོ་གང་རུང་ཡིན་པའི་ཕྱིར། གསུམ་པ་ལ། རྒྱུན་ཞུགས་ཙམ་གྱི་རྟོགས་པ་སྔོན་སོང་གི་བྱང་སེམས་སྦྱོར་ལམ་པས་ཉོན་སྒྲིབ་ཀྱི་ལྷག་མ་སྤོང་བའི་ཆེད་དུ་གང་ཟག་གི་བདག་མེད་ལ་མཉམ་པར་བཞག་པའི་ལམ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཐེག་ཆེན་གྱི་སྦྱོར་ལམ་ཡིན་པར་ཐལ། དེ་ཡོད་པའི་ཕྱིར་ཏེ། རྒྱུན་ཞུགས་ཙམ་གྱི་རྟོགས་པ་སྔོན་སོང་གི་ཉོན་སྒྲིབ་ཀྱི་ལྷག་མ་སྤོང་བ་ཡོད་པའི་ ༼༡༡༤༽ ཕྱིར་ཏེ། དེས་གཞི་ཤེས་ཀྱི་རྣམ་པ་རྫོགས་པ་བསྒོམ་པ་ཡོད་པའི་ཕྱིར། གོང་དུ་འདོད་ན། དེ་ཆོས་ཅན། སྒྲ་དོན་འདྲེས་འཛིན་གྱི་རྟོག་པ་མ་ཡིན་པར་ཐལ། མངོན་སུམ་ཡིན་པའི་ཕྱིར་ཏེ། རྣལ་འབྱོར་མངོན་སུམ་ཡིན་པའི་ཕྱིར་ཏེ། བདག་མེད་མངོན་སུམ་དུ་རྟོགས་པའི་མཁྱེན་པ་ཡིན་པའི་ཕྱིར། གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་ཡིན་པའི་ཕྱིར་ཏེ།

ཆོས་ཅན་ཡིན་པའི་ཕྱིར། ཐེག་ཆེན་གྱི་སྦྱོར་ལམ་ཡིན་ན། བདག་མེད་རྟོགས་པས་མ་ཁྱབ་སྟེ། དམན་ལམ་སྔོན་དུ་མ་སོང་བའི་བྱང་སེམས་སྦྱོར་ལམ་པའི་རྒྱུད་ཀྱི་གཞན་སེམས་ཤེས་པའི་མངོན་ཤེས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བྱང་སེམས་སྦྱོར་ལམ་པའི་མཁྱེན་པ་ཡིན་པའི་ཕྱིར་ཏེ། དེའི་རྒྱུད་ཀྱི་མངོན་ཤེས་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་ཀྱི་བདག་མེད་མ་རྟོགས་པར་ཐལ། ཁྱོད་ཀྱི་བདག་མེད་མངོན་སུམ་དུ་མ་རྟོགས་པ་གང་ཞིག་ཁྱོད་ཀྱི་བདག་མེད་དོན་སྤྱིའི་ཚུལ་གྱི་མ་རྟོགས་པའི་ཕྱིར། དང་པོ་མ་གྲུབ་ན། དེ་ཆོས་ཅན། ཁྱོད་ཀྱི་བདག་མེད་མངོན་སུམ་དུ་མ་རྟོགས་པ་ཐལ། དམན་ལམ་སྔོན་དུ་མ་སོང་བའི་ཐེག་ཆེན་གྱི་སྦྱོར་ལམ་ཡིན་པའི་ཕྱིར། གཉིས་པ་མ་གྲུབ་ན། དེ་ཆོས་ཅན། ཁྱོད་ཀྱིས་དོན་སྤྱིའི་ཚུལ་གྱི་མ་རྟོགས་པ་ཐལ། ཁྱོད་མངོན་སུམ་ཡིན་པའི་ཕྱིར་ཏེ། རང་རིག་མངོན་སུམ་ཡིན་པའི་ཕྱིར་ཏེ། བྱང་སེམས་སོ་སྐྱེའི་རྒྱུད་ཀྱི་གཞན་སེམས་ཤེས་པའི་མངོན་ཤེས་ཡིན་པའི་ཕྱིར། དེས་ན་ཐེག་ཆེན་གྱི་སྦྱོར་ལམ་ཕལ་ཆེ་བ་སྒྲ་དོན་འདྲེས་འཛིན་གྱི་རྟོག་པ་ཡིན་ཞིང༌། དེར་འགྱུར་བའི་རྣལ་འབྱོར་མངོན་ ༼༡༡༥༽ སུམ་དང༌། རང་རིག་མངོན་སུམ་གཉིས་ཀྱང་ཡོད་པར་ཤེས་པར་བྱའོ། །གཉིས་པ་ནི། བྱང་སེམས་ཀྱི་སྦྱོར་ལམ་གྱི་གནས་སྐབས་སུ་སྒྲ་དོན་འདྲེས་འཛིན་དུ་གྱུར་པའི་རྟོགས་རིགས་གསུམ་པོ་དུས་སྔ་ཕྱི་དང་རྫས་ཐ་དད་དུ་ཡོད་དེ། རྟོག་པ་དེ་སེལ་མཇུག་ཡིན་པས། གང་ཟག་གི་བདག་མེད་ཀྱི་རྣམ་པ་ཅན་དུ་སྐྱེས་པའི་ཚེ། ཆོས་ཀྱི་བདག་མེད་ཀྱི་རྣམ་པ་ཅན་དུ་སྐྱེས་པ་མ་ཡིན་པའི་ཕྱིར། །རྒྱུ་མཚན་དེའི་ཕྱིར་ན་ཐེག་དམན་འཕགས་པའི་རྟོགས་པ་སྔོན་དུ་མ་སོང་བའི་བྱང་སེམས་སྦྱོར་ལམ་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་མཁྱེན་པ་དང༌། དེའི་རྒྱུད་ཀྱི་ཆོས་ཀྱི་བདག་མེད་རྟོགས་པའི་མཁྱེན་པ་གཉིས་འགལ་བ་ཡིན་ནོ། །ཡང་དེའི་གནས་སྐབས་སུ་ཉན་རང་འཕགས་པའི་རྟོགས་པ་སྔོན་སོང་ལ་རྣལ་འབྱོར་མངོན་སུམ་དུ་གྱུར་པའི་གང་ཟག་གི་བདག་མེད་རྟོགས་པའི་རྟོགས་རིགས་དང༌།

བསེ་རུ་ལྟ་བུའི་རང་རྒྱལ་གྱི་འཕགས་ལམ་སྔོན་སོང་ལ་རྣལ་འབྱོར་མངོན་སུམ་དུ་གྱུར་པའི་བཟུང་བ་ཆོས་ཀྱི་བདག་མེད་རྟོགས་པའི་རྟོགས་རིགས་ལྡན་པའི་སྐབས་ཡོད་ཀྱང་རྟོགས་རིགས་ངོ་བོ་ཐ་དད་ལ་རྫས་གཅིག་དང་གཅིག་ཆར་དུ་མི་ལྡན་ཏེ། དེའི་གནས་སྐབས་ཀྱི་དེར་གྱུར་པའི་གང་ཟག་གི་བདག་མེད་རྟོགས་རིགས་དེས་གང་ཟག་གི་བདག་མེད་ཙམ་ལས་བདག་མེད་གཞན་མ་རྟོགས། དེའི་གནས་སྐབས་ཀྱི་དེར་གྱུར་པའི་བཟུང་བ་ཆོས་ཀྱི་བདག་མེད་རྟོགས་པའི་རྟོགས་རིགས་དེས་བཟུང་བ་ཆོས་ཀྱི་བདག་མེད་ཙམ་ལས་བདག་མེད་གཞན་མ་རྟོགས་པའི་ཕྱིར་དེའི་གནས་སྐབས་སུ་དེར་གྱུར་ ༼༡༡༦༽ བའི་འཛིན་པ་ཆོས་ཀྱི་བདག་མེད་རྟོགས་པའི་རྟོགས་རིགས་ནི་མེད། འཛིན་པ་ཆོས་ཀྱི་བདག་མེད་མངོན་སུམ་དུ་རྟོགས་པ་ལ་ཐེག་ཆེན་གྱི་འཕགས་ལམ་ཐོབ་དགོས་པའི་ཕྱིར། དེའི་གནས་སྐབས་ཀྱི་རང་རིག་མངོན་སུམ་ནི་རྟོགས་རིགས་གསུམ་པོ་གང་ཡང་མ་ཡིན་ཏེ། བདག་མེད་མ་རྟོགས་པའི་ཕྱིར། ས་དང་པོ་ཡན་ཆད་ལ་རྟོགས་རིགས་གསུམ་པོ་ཕན་ཚུན་འགལ་ཀྱང་དུས་མཉམ་རྫས་གཅིག་ཏུ་ཡོད་དེ། ཐེག་ཆེན་འཕགས་པའི་ཡེ་ཤེས་གཅིག་ཉིད་ཀྱིས་སྤྲོས་པ་ཐམས་ཅད་གཅིག་ཆར་དུ་བཀག་ནུས་ལ། དེའི་ཚེ་བདེན་བཞིའི་སྟེང་དུ་རྟག་སོགས་བཅུ་དྲུག་གི་སྤྲོས་པ་བཀག་སྟེ། གཞི་གང་ཟག་གི་བདག་གི་སྐྱེ་མེད་དུ་རྟོགས་པའི་ལྡོག་ཆ་ནི་གང་ཟག་གི་བདག་མེད་རྟོགས་པའི་རྟོགས་རིགས་དང༌། བཟུང་བ་ཕྱི་རོལ་གྱི་དོན་དུ་ཞེན་པའི་སྤྲོས་པ་བཀག་སྟེ། གཞི་བཟུང་བ་ཆོས་ཀྱི་སྐྱེ་མེད་དུ་རྟོགས་པའི་ལྡོག་ཆ་ནི། གཟུང་བ་ཆོས་ཀྱི་བདག་མེད་རྟོགས་པའི་རྟོགས་རིགས་དང༌། མི་རྟག་སོགས་བཅུ་དྲུག་གི་སྤྲོས་པ་བཀག་སྟེ། ལམ་འཛིན་པ་དང་རྣམ་པ་འཛིན་པ་ཆོས་ཀྱི་བདག་གི་སྐྱེ་མེད་དུ་རྟོགས་པའི་ལྡོག་ཆ་ནི། འཛིན་པ་ཆོས་ཀྱི་བདག་མེད་རྟོགས་པའི་རྟོགས་རིགས་སུ་འཇོག་པའི་ཕྱིར། འོ་ན་འདིའི་དངོས་བསྟན་གྱི་ཐེག་ཆེན་གྱི་སྦྱོར་ལམ་དེ་ཐེག་པ་གསུམ་པོ་གང་གི་རྟོགས་རིགས་ཡིན་སྙམ་ན།

ཐེག་ཆེན་གྱི་རྟོགས་རིགས་ཁོ་ན་ཡིན་ཏེ། འཛིན་པ་ཆོས་ཀྱི་བདག་མེད་ལ་རྩེ་གཅིག་ཏུ་མཉམ་པར་བཞག་པའི་བྱང་སེམས་ཀྱི་སྦྱོར་ལམ་ཡིན་པའི་ཕྱིར། དེ་སྐད་དུ་སྐབས་བཞི་པའི་ཐད་ཀྱི་འདི་ཉིད་ལས། སྤྱིར་ ༼༡༡༧༽ བྱང་སེམས་ཀྱི་སྦྱོར་ལམ་ལ་ཡོན་ཏན་གྱི་ལྡོག་པ་མི་འདྲ་བ་དུ་མ་ཡོད་པས་སྐབས་དང་པོར་བྱང་སེམས་ཀྱི་རྟོགས་རིགས་ཀྱི་ལྡོག་པ་ནས་བསྟན། སྐབས་གཉིས་པར་ཉན་རང་གི་རྟོགས་རིགས་ལྡོག་པ་ནས་བསྟན། སྐབས་གསུམ་པར་དེ་དག་ལ་གཞན་སྤྱོད་པ་བཀག་པའི་རྟོགས་རིགས་ཀྱི་ལྡོག་པ་ནས་བསྟན། འདིར་ནི་རྗེས་ཐོབ་ཀྱིས་བསྡུས་པའི་སེམས་ཅན་ལ་དམིགས་པའི་བསམ་སྦྱོར་ཕུན་སུམ་ཚོགས་པའི་ལྡོག་པ་ནས་བསྟན་པ་ཡིན་ལ། ཞེས་གསུངས་སོ། །འོ་ན་དང་པོའི་ཐད་ཀྱི་འདི་ཉིད་ལས། ཐེག་པ་གསུམ་ཆར་གྱི་རྟོགས་རིགས་ཚང་བའི་མཐོང་ལམ་གྱི་རྒྱུ་བྱེད་པས་ད་ལྟ་ཡང་ཐེག་པ་གསུམ་ཆར་གྱི་རྟོགས་རིགས་ཚང་ཞེས་པའི་དོན་ནོ། །ཞེས་བཤད་པ་དང་འགལ་ལོ་ཞེ་ན་སྐྱོན་མེད་དེ། སྐབས་དང་པོའི་དངོས་བསྟན་གྱི་སྦྱོར་ལམ་ལ་ཐེག་པ་གསུམ་ཆར་གྱི་རྟོགས་རིགས་དངོས་སུ་མ་ཚང་ཀྱང་རྒྱུའི་ཚུལ་གྱིས་ཚང་བ་ཡིན་པའི་ཕྱིར། གསུམ་པ་རྟོག་པའི་དཀའ་གནས་ལ་དཔྱད་པ་ལ། ངོ་བོ་དང་སྤངས་བྱ་གང་དུ་ལྡན་དཔྱད། དགག་རྟོག་དང་སྒྲུབ་རྟོག་གང་ཡིན་དཔྱད། མཐོང་སྤངས་དང་བསྒོམ་སྤངས་གང་ཡིན་དཔྱད། སྒྲིབ་པ་གཉིས་པོ་གང་ཡིན་དཔྱད་པ་དང་བཞི་ལས། དང་པོ་ནི། མཁས་པ་སྔ་མ་ཁ་ཅིག རྟོག་པ་བཞི་པོ་སྤངས་བྱར་ལྡན་པ་ཡིན་ཞེས་གསུངས་ཀྱང༌། སྤངས་བྱར་བྱེད་པ་ལ་ལྡན་པའི་སྒྲ་སྦྱོར་ན་ཧ་ཅང་ཐལ་བས་མི་འཐད་ལ། རང་ལུགས་ནི་སྐབས་དང་པོའི་དངོས་བསྟན་གྱི་སྦྱོར་ལམ་མཉམ་བཞག་བཞི་ལ། བཞི་དང་དེའི་གཉེན་པོ་ཡིན་ཞེས་སོགས་ཀྱི་ཤུགས་ ༼༡༡༨༽ བསྟན་གྱི་དགག་རྟོག་བཞི་པོ་ངོ་བོར་ལྡན་ཞིང་བརྟེན་པ་ཡིན་ཏེ། རྣམ་རྟོག་བཞི་པོ་ལྡན་བརྟེན་པ། །ཅེས་པའི་དོན་ནོ། །དེས་མཚོན་ནས་བྱང་སེམས་ཀྱི་སྦྱོར་ལམ་རྗེས་ཐོབ་བཞི་ལ།

བཞི་དང་དེའི་ཞེས་སོགས་ཀྱི་དངོས་བསྟན་གྱི་སྒྲུབ་རྟོག་བཞི་པོ་ངོ་བོར་ལྡན་པ་ཡིན་ཏེ། འགྲེལ་པ་དོན་གསལ་ལས། དེ་ལྟ་བུའི་རྣམ་པར་རྟོག་པ་བཞི་དང༌། ངེས་པར་འབྱེད་པའི་ཆ་དང་མཐུན་པ་བཞི་པོ་གྲངས་བཞིན་དུ་ལྡན་པ་ཡིན་ནོ་ཞེས་གསུངས་པའི་ཕྱིར། འདིའི་དངོས་བསྟན་གྱི་སྒྲུབ་རྟོག་བཞི་པོ་བྱང་སེམས་ཀྱི་སྦྱོར་ལམ་མཉམ་བཞག་བཞི་ལ་ལྡན་པ་མ་ཡིན་ཏེ། རྟོག་པ་བཞི་པོ་འདི་དག་སྦྱོར་ལམ་མཉམ་བཞག་བཞིས་རིམ་བཞིན་སྤང་བྱར་བྱེད་པའི་ཕྱིར། དེ་ཡང་འདིར་བསྟན་སྒྲུབ་རྟོག་བཞི་པོ་ཐེག་ཆེན་གྱི་མཐོང་སྤངས་ཡིན་ཞིང༌། དེའི་སྤོངས་བ་གཉེན་པོ་ལ་སྦྱོར་བའི་ལམ་དང༌། བར་ཆད་མེད་པའི་ལམ་གཉིས་ཡོད་པ་ལས། སྔ་མ་ནི་སྦྱོར་ལམ་མཉམ་བཞག་བཞི་ཆར་དང༌། ཕྱི་མ་ནི་མཐོང་ལམ་སྡུག་བསྔལ་ལ་ཆོས་བཟོད་གཅིག་ཉིད་ལ་འཇོག་པ། གཞུང་གི་དགོངས་པ་ཡིན་པའི་ཕྱིར། ཇི་ལྟར་ན། དྲོད་མཉམ་བཞག་གི་ཐེག་ཆེན་གྱི་མཐོང་སྤངས་ཉོན་མོངས་གཟུང་རྟོག་མངོན་གྱུར་སྤོང་ཞིང༌། ཀུན་ནས་ཉོན་མོངས་ཀྱི་གཟུང་བ་རང་བཞིན་མེད་པ་ལ་གསལ་སྣང་ཐོབ། གཟུང་མེད་རྟོགས་པའི་རྣལ་འབྱོར་དང་ལྡན། རྩེ་མོ་མཉམ་བཞག་གིས་ཐེག་ཆེན་གྱི་མཐོང་སྤངས་རྣམ་བྱང་གཟུང་རྟོག་མངོན་གྱུར་བ་སྤོང་ཞིང༌། རྣམ་བྱང་གི་གཟུང་བ་རང་བཞིན་མེད་པ་ལ་གསལ་ ༼༡༡༩༽ སྣང་ཐོབ། བཟོད་པ་མཉམ་བཞག་གི་ཐེག་ཆེན་གྱི་མཐོང་སྤངས་རྫས་འཛིན་རྟོག་པ་མངོན་གྱུར་བ་སྤོང་ཞིང༌། གང་ཟག་རྫས་ཡོད་ཀྱི་འཛིན་པ་རང་བཞིན་མེད་པ་གསལ་སྣང་ཐོབ། འཛིན་མེད་རྟོགས་པའི་རྣལ་འབྱོར་དང་ལྡན། ཆོས་མཆོག་མཉམ་བཞག་གིས་ཐེག་ཆེན་གྱི་མཐོང་སྤངས་རྟག་འཛིན་རྟོག་པ་མངོན་གྱུར་བ་སྤོང་ཞིང༌། སྐྱེས་བུ་རྟགས་ཡོད་ཀྱི་འཛིན་པ་རང་བཞིན་མེད་པ་ལ་གསལ་སྣང་ཐོབ། མཐོང་ལམ་སྡུག་བསྔལ་ཆོས་བཟོད་ཀྱིས་དེ་དག་གི་ས་བོན་བཞི་པོ་གཅིག་ཆར་དུ་སྤོང་བས་དེ་གཅིག་ཉིད་ལ་མཐོང་ལམ་རྩེ་སྦྱོར་བཞི་དང༌། མཐོང་ལམ་བར་ཆད་མེད་ལམ་བཞི་དང༌།

མཐོང་སྤངས་གཉེན་པོའི་ཚོགས་སྒྲུབ་བཞིར་འཇོག་ཅིང༌། རྣལ་འབྱོར་ས་བཞིའི་ནང་ཚན་སྤྲོས་བྲལ་རྟོགས་པའི་རྣལ་འབྱོར་གྱི་ས་མཚམས་ཀྱང་ཐེག་ཆེན་གྱི་མཐོང་ལམ་སྐད་ཅིག་མ་དང་པོ་ནས་ཡོད་པར་ཤེས་པར་བྱའོ། །བཞིའི་ནང་ཚན་གྱིས་བདག་མེད་རྟོགས་པའི་རྣལ་འབྱོར་ནི་ཐེག་ཆེན་གྱི་ཚོགས་ལམ་ཁྱད་པར་ཅན་ནས་ཡོད་དོ། །སྦྱོར་ལམ་རྗེས་ཐོབ་བཞི་ལ་སྒྲུབ་རྟོག་དང༌། མཉམ་བཞག་བཞི་ལ་དགག་རྟོག་ལྡན་ཚུལ་སོགས་ནི་བཀའ་འགྲེལ་ཉིད་དུ་ལྟ་བར་བྱའོ། །གཉིས་པ་དགག་རྟོག་དང་སྒྲུབ་རྟོག་གང་ཡིན་དཔྱད་པ་ནི། གཞི་དང་ཞེས་སོགས་རྒྱས་བཤད་ཀྱི་དངོས་བསྟན་གྱི་རྟོག་པ་ནི་སྒྲུབ་རྟོག་ཡིན་ཏེ། འཛིན་སྟངས་སྒྲུབ་པའི་རྣམ་པ་ཅན་གྱི་རྟོག་པ་ཡིན་པའི་ཕྱིར་ཏེ། ཡུལ་དགུ་བཞི་སོ་དྲུག་པོ་གང་རུང་ལ་ ༼༡༢༠༽ དམིགས་ནས་གཟུང་བའི་རྣམ་པ་ཅན་དང༌། འཛིན་པའི་རྣམ་པ་ཅན་གང་རུང་གི་རྟོག་པ་ཡིན་པའི་ཕྱིར་ཏེ། གཞི་དང་ཞེས་སོགས་རྒྱས་བཤད་ཀྱི་ཤུགས་བསྟན་གྱི་རྟོག་པ་དང༌། རྣམ་རྟོག་བཞི་པོ་ལྡན་བརྟན་པ་ཅེས་པའི་དངོས་བསྟན་གྱི་རྟོག་པ་ནི་དགག་རྟོག་ཡིན་ཏེ། འཛིན་སྟངས་དགག་པའི་རྣམ་པ་ཅན་གྱི་རྟོག་པ་ཡིན་པའི་ཕྱིར་ཏེ། ཡུལ་སོ་དྲུག་པོ་གང་རུང་ལ་དམིགས་ནས་གཟུང་བ་རང་བཞིན་མེད་པ་དང༌། འཛིན་པ་རང་བཞིན་མེད་པ་གང་རུང་གི་རྣམ་པ་ཅན་གྱི་རྟོག་པ་ཡིན་པའི་ཕྱིར། འདིར་ཁ་ཅིག སྒྲུབ་རྟོག་ཡིན་ན། མཐོང་སྤངས་རྟོག་པ་ཡིན་པས་ཁྱབ། དགག་རྟོག་ཡིན་ན། བསྒོམ་སྤངས་རྟོག་པ་ཡིན་པས་ཁྱབ། དམན་ལམ་སྔོན་དུ་མ་སོང་ཞིང་ཀུན་ནས་ཉོན་མོངས་ཀྱི་གཟུང་བ་རང་བཞིན་མེད་པར་རྟོགས་པའི་ཐེག་ཆེན་གྱི་སྦྱོར་ལམ་དྲོད་མཉམ་བཞག་ཡིན་ན། ཀུན་ནས་ཉོན་མོངས་ཀྱི་གཟུང་བ་རང་བཞིན་མེད་པར་མངོན་པར་ཞེན་པའི་བློ་ཡིན་པས་ཁྱབ། དེ་བཞིན་དུ་དམན་ལམ་སྔོན་དུ་མ་སོང་ཞིང༌། རྣམ་བྱང་གི་གཟུང་བ་དང་གང་ཟག་རྫས་ཡོད་ཀྱི་འཛིན་པ་དང༌། སྐྱེས་བུ་བཏགས་ཡོད་ཀྱི་འཛིན་པ་དེ་དང་དེ་རང་བཞིན་མེད་པར་རྟོགས་པའི་རྩེ་མོ་མཉམ་བཞག་སོགས་དེ་དང་དེ་ཡིན་ན།

རྣམ་བྱང་གི་གཟུང་བ་སོགས་དེ་དང་དེ་རང་བཞིན་མེད་པར་མངོན་པར་ཞེན་པའི་བློ་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། བྱང་སེམས་ཀྱི་སྦྱོར་ལམ་དྲོད་རྗེས་ཐོབ་པའི་རྒྱུད་ཀྱི་སེམས་ཅན་ཐམས་ཅད་ལ་དམིགས་པའི་བྱམས་པ་ཚད་མེད་པ་ཆོས་ཅན། དེར་ཐལ། དེའི་ཕྱིར། ༼༡༢༡༽ མ་གྲུབ་ན། དེར་ཐལ། རྟོག་པ་གང་ཞིག འཛིན་སྟངས་སྒྲུབ་པའི་རྣམ་པ་ཅན་ཡིན་པའི་ཕྱིར། དང་པོ་མ་གྲུབ་ན། དེར་ཐལ། གཞན་སེམས་ཤེས་པའི་མངོན་ཤེས་མིན་པ་གང་ཞིག བྱང་སེམས་ཀྱི་སྦྱོར་ལམ་རྗེས་ཐོབ་ཡེ་ཤེས་ཡིན་པའི་ཕྱིར། གོང་གི་གཉིས་པ་མ་གྲུབ་ན། དེ་ཆོས་ཅན། འཛིན་སྟངས་སྒྲུབ་པའི་རྣམ་པ་ཅན་ཡིན་པར་ཐལ། སེམས་ཅན་ཐམས་ཅད་ལ་ཕན་པ་སྒྲུབ་པར་འདོད་པའི་རྣམ་པ་ཅན་གྱི་བློ་ཡིན་པའི་ཕྱིར་ཏེ། བྱང་སེམས་ཀྱི་རྒྱུད་ཀྱི་བྱམས་པ་ཚན་མེད་པ་ཡིན་པའི་ཕྱིར། ཁྱབ་སྟེ། འཇུག་པར། འགྲོ་ལ་ཕན་པ་ཉེར་སྒྲུབ་པ། །བྱམས་པ་ཆེན་པོ་ཞེས་བྱའོ། །ཞེས་གསུངས་པའི་ཕྱིར། རྩ་བར་འདོད་ན། དེ་ཆོས་ཅན། འོ་ན་གཉེན་པོ་མཐོང་ལམ་བར་ཆད་མེད་ལམ་གྱི་སྤངས་བྱའི་རིགས་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། གཉེན་པོ་ཐེག་ཆེན་གྱི་མཐོང་ལམ་བར་ཆད་མེད་ལམ་སྐྱེ་བའི་རྒྱུར་གྱུར་པའི་བསོད་ནམས་ཀྱི་ཚོགས་ཡིན་པའི་ཕྱིར་ཏེ། དེའི་རྒྱུར་གྱུར་པའི་རྗེས་ཐོབ་ཀྱི་ཉམས་ལེན་ཁྱད་པར་ཅན་ཡིན་པའི་ཕྱིར་ཏེ། དྲོ་བ་རྣམས་ཀྱི་དམིགས་པ་འདིར། །སེམས་ཅན་ཐམས་ཅད་ཡིན་པར་བསྔགས། ཞེས་སོགས་ཀྱི་དངོས་བསྟན་གྱི་ཉམས་ལེན་ཡིན་པའི་ཕྱིར་ཏེ། སྦྱོར་ལམ་རྗེས་ཐོབ་ལ་གནས་པའི་བྱང་སེམས་ཀྱི་རྒྱུད་ཀྱི་བྱམས་པ་ཚད་མེད་ཡིན་པའི་ཕྱིར། གཉིས་པ། འཛིན་པ་ཆོས་ཀྱི་བདག་མེད་ལ་མཉམ་པར་བཞག་པའི་ ༼༡༢༢༽ ཐེག་ཆེན་གྱི་སྦྱོར་ལམ་དྲོད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། འཛིན་སྟངས་དགག་པའི་རྣམ་པ་ཅན་གྱི་རྟོག་པ་ཡིན་པའི་ཕྱིར་ཏེ། རྟོག་པ་གང་ཞིག འཛིན་སྟངས་དགག་པའི་རྣམ་པ་ཅན་ཡིན་པའི་ཕྱིར།

དང་པོ་མ་གྲུབ་ན། དེར་ཐལ། འཛིན་པ་ཆོས་ཀྱི་བདག་མེད་དོན་སྤྱིའི་ཚུལ་གྱི་རྟོགས་པའི་བློ་ཡིན་པའི་ཕྱིར། འཛིན་པ་ཆོས་ཀྱི་བདག་མེད་ལ་མཉམ་པར་བཞག་པའི་ཐེག་ཆེན་གྱི་སྦྱོར་ལམ་ཡིན་པའི་ཕྱིར། གཉིས་པ་མ་གྲུབ་ན། དེར་ཐལ། འཛིན་སྟངས་བདག་མེད་ཀྱི་རྣམ་པ་ཅན་ཡིན་ཕྱིར། འཛིན་སྟངས་ཆོས་ཀྱི་བདག་མེད་ཀྱི་རྣམ་པ་ཅན་ཡིན་ཕྱིར། ཆོས་ཀྱི་བདག་མེད་ལ་མཉམ་པར་བཞག་པའི་ལམ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བསྒོམ་སྤང་ཡིན་པ་ཐལ། འདོད་པའི་ཕྱིར། འདོད་ན། སྤང་བྱ་ལྷན་སྐྱེས་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། སངས་རྒྱས་ཐོབ་པའི་རྒྱུར་གྱུར་པའི་ཡེ་ཤེས་ཀྱི་ཚོགས་ཡིན་པའི་ཕྱིར་ཏེ། བྱང་སེམས་ཀྱི་རྒྱུད་ཀྱི་མཉམ་བཞག་ཡིན་པའི་ཕྱིར། གསུམ་པ་ལ། དམན་ལམ་སྔོན་དུ་མ་སོང་བའི་བྱང་སེམས་སྦྱོར་ལམ་པའི་རྒྱུད་ཀྱི་དྲོད་མཉམ་བཞག་གི་མཁྱེན་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དམན་ལམ་སྔོན་དུ་མ་སོང་བ་གང་ཞིག བྱང་སེམས་སྦྱོར་ལམ་པའི་རྒྱུད་ཀྱི་དྲོད་མཉམ་བཞག་གི་མཁྱེན་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་དེ་རང་བཞིན་མེད་པར་མངོན་པར་ཞེན་པའི་བློ་མ་ཡིན་པར་ཐལ། ཁྱོད་རང་ཡུལ་ལ་མངོན་ 

༼༡༢༣༽ ཞེན་བཀག་པའི་རྣམ་པ་ཅན་གྱི་བློ་ཡིན་པའི་ཕྱིར་ཏེ། བྱང་སེམས་ཀྱི་སྦྱོར་ལམ་མཉམ་བཞག་ཡིན་པའི་ཕྱིར། ཡང་དེ་ཆོས་ཅན། མཚན་འཛིན་ཡིན་པར་ཐལ། དེ་རང་བཞིན་མེད་པར་མངོན་པར་ཞེན་པའི་བློ་ཡིན་པའི་ཕྱིར། ཁྱབ་སྟེ། མདོར། གཟུགས་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། །ཅེས་གསུངས་པའི་ཕྱིར། འདོད་ན། ལམ་གྱི་མི་མཐུན་ཕྱོགས་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ཐེག་ཆེན་གྱི་སྦྱོར་ལམ་མཐོང་བསྒོམ་གསུམ་པོ་གང་རུང་ཡིན་པའི་ཕྱིར། དེས་ཕྱི་མ་གསུམ་ལའང་རིགས་འགྲེའོ། །དེས་ན་དྲོད་མཉམ་བཞག་ཏུ་ཀུན་ནས་ཉོན་མོངས་ཀྱི་གཟུང་བ་རང་བཞིན་མེད་པར་རྟོགས་པའི་ཚེ། དེ་རང་བཞིན་མེད་པར་མངོན་པར་ཞེན་པའི་བློ་འབྱུང་ཡང་གཟུང་བ་རང་བཞིན་མེད་པར་རྟོགས་པའི་རྟོགས་པ་དང༌། དེ་རང་བཞིན་མངོན་པར་ཞེན་པའི་བློ་གཉིས་འཛིན་སྟངས་གཅིག་པས་ངོ་བོ་གཅིག་ཏུ་ལྡན་ཞིང༌། འོན་ཀྱང་ཕན་ཚུན་དེ་དེར་ཁས་མི་ལེན་ཏེ། གཟུང་བ་རང་བཞིན་མེད་པར་རྟོགས་པའི་རྟོགས་པ་ནི་ལམ་དངོས་དང༌། དེ་དང་དུས་མཉམ་ངོ་བོ་གཅིག་པའི་གཟུང་བ་རང་བཞིན་མེད་པར་མངོན་པར་ཞེན་པའི་བློ་ནི་ལམ་ཕྱི་མས་སྤངས་བྱར་བྱེད་པའི་མཚན་འཛིན་ཡིན་པའི་ཕྱིར། དཔེར་ན་གཅིག་དུ་བྲལ་གྱི་རྟགས་ལས། མྱུ་གུ་བདེན་མེད་དུ་རྟོགས་པའི་ཚེ། སྐད་ཅིག་གཉིས་པར་མྱུ་གུ་བདེན་མེད་དུ་མངོན་པར་ཞེན་པའི་བློ་འབྱུང་བས། དེའི་ཚེ་ལམ་དང་ལམ་མིན་སོ་སོར་ཕྱེད་དགོས་ཏེ། ༼༡༢༤༽ མྱུ་གུ་བདེན་མེད་དུ་རྟོགས་པའི་ཤེས་རབ་ཀྱི་ཆ་ནི་ཐོས་བསམ་གྱི་དབུ་མའི་ལྟ་བ་དང༌། མྱུ་གུ་བདེན་མེད་དུ་མངོན་པར་ཞེན་པའི་བློ་ནི། སླར་རྟོགས་པ་ཕྱི་མས་སྤངས་དགོས་པའི་མཚན་འཛིན་ཡིན་པའི་ཕྱིར། དེས་མཚོན་ནས་རྩེ་མོ་མཉམ་གཞག་སོགས་སུ་རྣམ་བྱང་གི་གཟུང་བ་རང་བཞིན་མེད་པར་རྟོགས་པའི་ཚེ་ནའང༌། རང་བཞིན་མེད་པར་རྟོགས་པའི་རྟོགས་པ་དང༌། རང་བཞིན་མེད་པར་མངོན་པར་ཞེན་པའི་བློ་གཉིས་མ་འདྲེས་པར་ཤེས་པར་བྱའོ། །གནད་འདི་གོ་ན།

བྱང་སེམས་ཀྱི་སྦྱོར་ལམ་མཉམ་བཞག་བཞི་ལ་དགག་རྟོག་བཞི་ངོ་བོར་ལྡན་ཚུལ་ཡང་ཤེས་པར་འགྱུར་རོ། །དེ་ལྟར་ན་དགེ་ཕྱོགས་པས་སྔོན་གྱི་མཁས་གྲུབ་གོང་མ་བཞེད་པའི་ལྟ་བ་རྣམས་ཧ་ཤང་གི་ལྟ་བ་ཡིན་ཞེས་པ་དང༌། སྟོང་པར་མངོན་པར་ཞེན་པ་དགག་ཏུ་མི་རུང་ཞེས་སོགས་མང་དུ་སྨྲ་བ་ཡང་རྣ་བའི་བདུད་རྩི་མ་ཡིན་ཞིང༌། དགེ་ཕྱོགས་པ་ལ་སྐྱོན་འཕེན་མཁན་གྱི་མཁས་པ་དག་གིས་ཀྱང་སོ་སྐྱེའི་གནས་སྐབས་སུ་དབུ་མའི་ལྟ་བ་དང་མཚན་འཛིན་དུས་མཉམ་དུ་འབྱུང་བ་དེ་སོ་སོར་མ་འདྲེས་པར་དབྱེ་ཐེང་འབྱེད་དགོས་རྒྱུ་ཡིན་པ་ལ། དེ་མི་མཛད་པར་ལམ་སྔ་མ་སྔ་མ་རྣམས་གཟུང་བ་རང་བཞིན་མེད་པར་མངོན་པར་ཞེན་པ་སོགས་སུ་བཞེད་པ་ནི། མཚན་འཛིན་དང་དབུ་མའི་ལྟ་བ་གཅིག་ཏུ་འཆབ་འཚལ་བས་དཔྱོད་ལྡན་དག་གིས་དཔྱད་པར་བྱའོ། །ཀུན་མཁྱེན་བླ་མའི་བཞེད་པ་ནི་ཁོ་བོས་བཤད་པ་འདི་ལ་འགྲིག་སྟེ། འདི་ཉིད་ལས། ངོ་བོར་ལྡན་པའི་ཚེ་སྦྱོར་ལམ་འདིར་བསྟན་གྱི་རྟོག་པ་ཡིན་ཞེས་པ་དང༌། འདིར་བསྟན་གྱི་རྟོག་པ་དེ་སྦྱོར་ལམ་ཡིན་ཞེས་པ་ནི་ཁས་མི་ ༼༡༢༥༽ བླངས་ཏེ། འདིར་བསྟན་གྱི་རྟོག་པ་ནི་མངོན་པར་ཞེན་པའི་ཆ་ནས་འཇོག་དགོས་ཤིང༌། སྦྱོར་ལམ་ནི་མངོན་ཞེན་བཀག་པའི་ཆ་ནས་འཇོག་དགོས་པའི་ཕྱིར་རོ། །ཞེས་གསུངས་པའི་ལེགས་བཤད་འདི་དིང་སང་ཁོ་བོ་འབའ་ཞིག་གི་སྤྱོད་ཡུལ་དུ་གྱུར་པས་སོ།། ༈ །།འདིར་སྨྲས་པ། སོ་སྐྱེའི་སྐབས་སུ་ཐོས་དང་སྒོམ་བྱུང་གི །དབུ་མའི་ལམ་དང་མཚན་འཛིན་ཆབས་ཅིག་ཏུ། །འབྱུང་ཡང་གཅིག་ཏུ་མ་འདྲེས་རྣམ་དབྱེ་གཅེས། །དཔེར་ན་ལྕགས་གོང་མེ་རུ་འབར་བའི་སྐབས། །ལྕགས་དང་མེ་རྡུལ་ཐ་དད་ཡོད་ལ་ལྟོས། །གནད་འདི་མ་རྟོགས་སྔ་ཕྱིའི་མཁས་རློམ་མང༌། །རང་རང་ཡུས་པའི་ཚུལ་གྱིས་རིག་པའི་མདའ། །མང་དུ་འཕེན་ཡང་ཕན་ཚུན་ངལ་བ་ཙམ། །ཁོ་བོས་འདིར་བཤད་ལེགས་པའི་ལམ་ཕྱེ་ཡང༌། །ཁྲོ་དང་རྨོངས་པས་སྒྲིབ་རྣམས་ཅི་བྱར་ཡོད། །དེ་ལྟའི་ལེགས་བཤད་མཆོད་སྤྲིན་རྣམ་རོལ་ལ། །རྒྱལ་བ་སྲས་བཅས་དགེ་བས་ཡིད་རབ་ཚིམ། །གསུམ་པ་མཐོང་སྤངས་དང་བསྒོམ་སྤངས་གང་ཡིན་དཔྱད་པ་ནི།

འདིར་དངོས་བསྟན་གྱི་སྒྲུབ་རྟོག་བཞི་པོ་ཐེག་ཆེན་གྱི་མཐོང་སྤངས་ཡིན་ཏེ། ཐེག་ཆེན་གྱི་མཐོང་ལམ་བར་ཆད་མེད་ལམ་གྱི་ངོས་སྐལ་གྱི་སྤང་བྱ་ཡིན་པའི་ཕྱིར། ཉི་སྣང་དུ། དེ་ལ་མཐོང་བའི་ལམ་གྱི་མི་མཐུན་པའི་ཕྱོགས་ནི། རྣམ་པར་རྟོག་པ་རྣམ་པ་བཞི་སྟེ། ཞེས་གསུངས་པའི་ཕྱིར། འོ་ན་གཉེན་པོ་མཐོང་ལམ་བར་ཆད་མེད་ལམ་གྱི་སྤང་བྱ་དང་མཐོང་སྤངས་དོན་གཅིག་གམ་ཞེ་ན། མི་གཅིག་སྟེ། ཉན་ཐོས་ཀྱི་སྤང་བྱའི་རིགས་སུ་གནས་པའི་བསྒོམ་སྤངས་ ༼༡༢༦༽ ཉོན་མོངས་དང༌། རང་རྒྱལ་སྤང་བྱའི་རིགས་སུ་གནས་པའི་བསྒོམ་སྤངས་ཤེས་སྒྲིབ་གཟུང་རྟོག་རྣམས་ནི་དམན་ལམ་སྔོན་དུ་མ་སོང་བར་ཐེག་ཆེན་གྱི་ལམ་དུ་སྤོང་ན་ཐེག་ཆེན་སྦྱོར་ལམ་མཉམ་བཞག་གི་སྤོང་བ་གཉེན་པོ་སྦྱོར་བའི་ལམ་དང༌། ཐེག་ཆེན་གྱི་མཐོང་ལམ་སྡུག་བསྔལ་ཆོས་བཟོད་ཀྱི་བར་ཆད་མེད་ལམ་བྱས་ཏེ། སྤོང་བས་གཉེན་པོ་ཐེག་ཆེན་མཐོང་ལམ་བར་ཆད་མེད་ལམ་གྱི་སྤང་བྱ་ཡིན་པར་གྲུབ་བོ། །དམན་ལམ་སྔོན་དུ་མ་སོང་བའི་ཐེག་ཆེན་གྱི་མཐོང་ལམ་བར་ཆད་མེད་ལམ་གྱི་སྤང་བྱ་འདི་ལ་ཐེག་པ་གསུམ་ཀའི་སྔ་བྱའི་རིགས་ཡོད་དེ། འདིར་བསྟན་རྫས་འཛིན་རྟོག་པ་ནི་བདེན་འཛིན་ཁོ་ན་ཡིན་ཅིང༌། དེ་ལ་གཉིས་ལས། གང་ཟག་ལ་རྫས་ཡོད་དུ་འཛིན་པ་རྣམས་ནི་ཉན་ཐོས་ཀྱི་སྤང་བྱའི་རིགས་སུ་གནས་པའི་ཉོན་སྒྲིབ་ཡིན་ཅིང༌། དེ་ལ་མཐོང་སྤངས་དང་བསྒོམ་སྤངས་གཉིས་ཡོད་པར་ངེས་ལ། གང་ཟག་དང་ཆོས་ཀྱི་ཟླས་ཕྱེ་བའི་ཆོས་ལ་རྫས་ཡོད་དུ་འཛིན་པ་རྣམས་ནི། བྱང་སེམས་ཀྱི་སྤང་བྱའི་རིགས་སུ་གནས་པའི་ཤེས་སྒྲིབ་ཡིན། འདིར་བསྟན་གཟུང་རྟོག་དང་པོའི་དགུ་པ་དང༌། གཟུང་རྟོག་གཉིས་པའི་ལྔ་པ་དང་དྲུག་པ་དེ་གསུམ་མ་རྟོགས་པའི་གཟུང་རྟོག་ལྷག་མ་རྣམས་ནི་རང་རྒྱལ་གྱི་སྤང་བྱའི་རིགས་སུ་གནས་པའི་ཤེས་སྒྲིབ་གཟུང་རྟོག་ཡིན་ཅིང༌། དེ་ལ་ཡང་མཐོང་སྤངས་དང་བསྒོམ་སྤངས་གཉིས་སུ་ཡོད་པར་ངེས་ལ། རང་རྒྱལ་གྱི་སྤང་བྱའི་རིགས་མིན་པའི་གཟུང་རྟོག་གསུམ་དང༌།

འདིར་བསྟན་རྟགས་འཛིན་རྟོག་པ་རྣམས་ནི་བྱང་སེམས་ཀྱི་སྤང་བྱའི་རིགས་སུ་གནས་པའི་མཐོང་སྤངས་ཤེས་སྒྲིབ་ཡིན་ཞིང༌། ཐེག་ཆེན་གྱི་བསྒོམ་སྤངས་ལ་ ༼༡༢༧༽ ནི་ཐེག་པ་གཞན་གྱི་སྤང་བྱའི་རིགས་མེད་ཅིང༌། བསྒོམ་སྤངས་ཁོ་ནར་ངེས་སོ། །དེ་ལྟར་ན་འདིར་དངོས་བསྟན་གྱི་སྒྲུབ་རྟོག་བཞི་ཆར་ལ་མཐོང་པས་སྤང་བྱ་དང་བསྒོམ་པས་སྤང་བྱ་གཉིས་གཉིས་སུ་མི་འབྱེད་ཀྱང༌། སྤྱིར་འདིར་དངོས་བསྟན་གྱི་སྒྲུབ་རྟོག་ལ་དེ་གཉིས་ཚངས་བར་ཡོད་དེ། འགྲེལ་པ་དོན་གསལ་ལས། མཐོང་བ་དང་བསྒོམ་པས་སྤང་བར་བྱ་བ་གཟུང་བ་དང་འཛིན་པའི་རྣམ་པར་རྟོག་པ་བཞི་པོ་འཆད་པར་འགྱུར་བའི་ཚུལ་དང་འབྲེལ་པར་འབྱུང་བ་ཞེས་དང༌། ཉི་སྣང་དུ་འཆད་པར་འགྱུར་བའི་གཟུང་བ་དང་འཛིན་པའི་རྣམ་པར་རྟོག་པ་མཐོང་བ་དང་བསྒོམ་པའི་ལམ་གྱིས་སྤང་བར་བྱ་བ་ཞེས་གསུངས་པའི་ཕྱིར། འཆད་པར་འགྱུར་བ་ནི། བཞི་དང་དེའི་གཉེན་པོ་ཡི་ཞེས་སོགས་སྐབས་དང་པོར་རྟོག་པ་རྒྱས་བཤད་ཀྱི་སྐབས་སུ་ཡིན་ནོ། །མཐོང་སྤངས་དང་བསྒོམ་སྤངས་ཀྱི་ཁྱད་པར་ནི། སྤང་བྱ་གཞི་མེད་དང་གཞི་བཅས་ཀྱི་ཁྱད་པར་ཡིན་པས་མཐོང་སྤངས་དང་སྤང་བྱ་ཀུན་བཏགས་དོན་གཅིག བསྒོམ་སྤངས་དང་སྤང་བྱ་ལྷན་སྐྱེས་དོན་གཅིག་ཅིང༌། ཐེག་པ་གསུམ་གྱི་ལམ་གྱི་སྤངས་བྱ་ཐམས་ཅད་གཉིས་པོ་འདིར་འདུས་སོ། །བཞི་པ་སྒྲིབ་པ་གཉིས་པོ་གང་ཡིན་དཔྱད་པ་ནི། བོད་སྔ་མ་རྣམས་འདིར་བསྟན་སྒྲུབ་རྟོག་བཞི་བྱང་སེམས་ལམ་གྱི་སྤང་བྱའི་གཙོ་བོར་གྱུར་པའི་ཤེས་སྒྲིབ་ཁོ་ན་ཡིན་པས། འདི་ལ་ཉན་ཐོས་ཀྱི་སྤང་བྱའི་རིགས་སུ་གནས་པའི་ཉོན་སྒྲིབ་དང༌། རང་རྒྱལ་གྱི་སྤང་བྱའི་རིགས་སུ་གནས་པའི་ཤེས་སྒྲིབ་ཀྱི་གཟུང་ ༼༡༢༨༽ རྟོག་མེད་དོ་ཅེས་མགྲིན་གཅིག་ཏུ་གསུང་ཡང༌། རྩ་བའི་དགོངས་པ་མ་ཡིན་ཏེ། འདིར་དངོས་བསྟན་གྱི་གཟུང་འཛིན་གྱི་རྣམ་རྟོག་བཞི་པོ་དེ་གང་ཟག་གི་ངོས་ནས་བྱང་སེམས་ལམ་གྱི་སྤང་བྱ་ཁོ་ན་ཡིན་ཀྱང༌། ཐེག་པ་གསུམ་ཆར་གྱི་སྤང་བྱའི་རིགས་ཚང་བར་ཡོད་པའི་ཕྱིར།

ཚང་ཚུལ་ནི་བཤད་ཟིན་མ་ཐག་པ་ལྟར་རོ། །མདོར་ན་ཐེག་དམན་འཕགས་པའི་ལམ་སྔོན་དུ་མ་སོང་བའི་ཐེག་ཆེན་གྱི་མཐོང་ལམ་བར་ཆད་མེད་ལམ་གྱི་སྤང་བྱར་གྱུར་པའི་རྟོག་པའི་ནང་དུ་ཐེག་པ་གསུམ་ཆར་གྱི་སྤང་བྱའི་རིགས་འདུས་པ་དང༌། དེའི་གཉེན་པོ་བྱང་སེམས་ཀྱི་སྦྱོར་ལམ་ལ་མཉམ་བཞག་དང༌། སྦྱོར་ལམ་གྱི་འབྲས་བུ་ཐེག་ཆེན་གྱི་མཐོང་ལམ་བར་ཆད་མེད་ལམ་ལ་ཐེག་པ་གསུམ་ཆར་གྱི་རྟོགས་རིགས་ཚང་བ་དང༌། དེའི་འབྲས་བུ་རྣམ་དག་བསྒོམ་ལམ་ལ་ཐེག་པ་གསུམ་ཆར་གྱི་སྤང་བྱ་སྤངས་པའི་རྣམ་དག་ཚང་བ་ནི། མངོན་པར་རྟོགས་པའི་རྒྱན་འདིའི་དབུ་ཞབས་ཀྱི་དགོངས་པ་ཕྱོགས་གཅིག་ཏུ་སྣང་ཞེས་ཀུན་མཁྱེན་ཆེན་པོའི་གསུང་ངོ༌། །དེ་ལྟར་ངེས་འབྱེད་ཡན་ལག་བཤད་ཟིན་ནས། དེའི་འོག་ཏུ་ཐེག་ཆེན་སྒྲུབ་པའི་རྟེན་དུ་གྱུར་པའི་རིགས་སྟོན་ཏེ། ཐེག་ཆེན་གྱི་ངེས་འབྱེད་ཡན་ལག་ཐོབ་ནས་སྒྲུབ་པ་བཅུ་གསུམ་གྱི་རྟེན་དུ་གྱུར་པའི་རིགས་འཇོག་པའི་ཕྱིར། །འདིར་འཆད་པ་ལ། རིགས་ཀྱི་དབྱེ་བ་དང༌། རྩོད་པ་སྤོང་བ་དང༌། རང་བཞིན་གཏན་ལ་དབབ་པ་དང་གསུམ་ལས། དང་པོ་ནི། སྒྲུབ་པ་ཡི་ནི་རྟེན་གྱུར་པ། །ཆོས་ཀྱི་དབྱིངས་ཀྱི་རང་བཞིན་དང༌། །ཞེས་པ་ལ་ ༼༡༢༩༽ འཕྲོས་ནས། ཐེག་ཆེན་སྒྲུབ་པའི་རྟེན་དུ་གྱུར་པའི་རིགས་འདི་ལ་དུ་ཞེ་ན། དེ་ཆོས་ཅན། ཁྱོད་ལ་དབྱེ་ན་བཅུ་གསུམ་དུ་ཡོད་དེ། ཐེག་ཆེན་གྱི་སྦྱོར་ལམ་དྲོད། རྩེ་མོ། བཟོད་པ། ཆོས་མཆོག མཐོང་ལམ། མ་དག་པའི་བསྒོམ་ལམ་སྟེ་རྟོགས་པ་ཆོས་དྲུག་གི་རྟེན་དུ་གྱུར་པའི་རིགས་སོ་སོར་དབྱེ་བས་དྲུག་དང༌། གཉེན་པོ་ས་བརྒྱད་པའི་སྦྱོར་བའི་ལམ་གྱི་རྟེན་རིགས་དང༌། རང་གི་ངོས་སྐལ་གྱི་སྤང་བྱའི་ས་བོན་དངོས་སུ་སྤོང་བའི་ས་བརྒྱད་པའི་བར་ཆད་མེད་ལམ་གྱི༴ རང་གི་ངོས་སྐལ་གྱི་སྤང་བྱ་ཡོངས་སུ་གཏུགས་པ་སྟེ་སྤངས་པ་ས་བརྒྱད་པའི་རྣམ་གྲོལ་གྱི་རྟེན༴ ཤེས་རབ་དང་སྙིང་བརྩེ་ཟུང་དུ་འབྲེལ་བའི་སྒྲུབ་པ་ས་བརྒྱད་པའི་ཁྱད་པར་ལམ༴

སློབ་པ་ཉན་ཐོས་དང་ཐུན་མོང་མ་ཡིན་པའི་སྒྲུབ་པ་ས་དགུ་པའི་རྟེན༴ གཞན་དོན་གོ་རིམས་སུ་བྱེད་པའི་སྒྲུབ་པ་ས་བཅུ་པའི༴ སངས་རྒྱས་ཀྱི་ཡེ་ཤེས་ལ་དངོས་སུ་འཇུག་པའི་སྒྲུབ་པ་རྒྱུན་མཐའི་ཡེ་ཤེས་ཀྱི་རྟེན་རིགས་དང་བཅུ་གསུམ་དུ་ཡོད་པའི་ཕྱིར་ཞེས་པ་ནི་རྟོགས་པ་ཡི་ནི་ཆོས་དྲུག་དང༌། ཞེས་པ་ནས་འཇུག་པའི་རྟེན་ལ་རིགས་ཞེས་བྱ། །ཞེས་པའི་བར་གྱིས་བསྟན། གཉིས་པ་བརྩོད་པ་སྤོང་བ་ལ་གཉིས་ཏེ། རྩོད་པ་དང༌། ལན་ནོ། ཆོས་དབྱིངས་ཆོས་ཅན། ཁྱོད་ལ་བཅུ་གསུམ་དུ་དབྱེར་མི་རིགས་པར་ཐལ། ཁྱོད་སྤྲོས་བྲལ་ཡིན་པས་རྣམ་པར་དབྱེ་བ་མེད་པའི་ཕྱིར། ཞེས་པའི་རྩོད་པ་ནི། ཆོས་ཀྱི་དབྱིངས་ལ་ཞེས་སོགས་རྐང་པ་གཉིས་ཀྱིས་བསྟན། གཉིས་པ་ནི། ཐེག་ཆེན་སྒྲུབ་པའི་རྟེན་དུ་ ༼༡༣༠༽ གྱུར་པའི་ཆོས་དབྱིངས་ཆོས་ཅན། ཁྱོད་ལ་ངོ་བོའི་སྒོ་ནས་དབྱེ་བ་མེད་ཀྱང༌། རྟེན་ཆོས་སྒྲུབ་པའི་སྒོ་ནས་དབྱེ་བ་ཡོད་དེ། རྟེན་ཆོས་སྒྲུབ་པ་བཅུ་གསུམ་ཐ་དད་པའི་བྱེ་བྲག་གིས། ཁྱོད་ཀྱི་དབྱེ་བ་ཡང་བཅུ་གསུམ་དུ་བརྗོད་པའི་ཕྱིར། ཞེས་པ་ནི། བསྟན་པའི་ཆོས་ཀྱི་ཞེས་སོགས་རྐང་པ་གཉིས་ཀྱིས་བསྟན། གསུམ་པ་རང་བཞིན་གཏན་ལ་དབབ་པ་ལ་གཉིས་ཏེ། དངོས་སྨྲ་བའི་ལུགས་དང༌། དབུ་མ་པའི་ལུགས་སོ། །དང་པོ་ནི། མཛོད་ལས། མ་ཆགས་འཕགས་རིགས་དེ་དག་ལས། །ཞེས་གསུངས་པ་ལྟར། ཁ་ཆེ་བྱེ་བྲག་སྨྲ་བས། སེམས་བྱུང་མ་ཆགས་པའི་རང་བཞིན་འདོད་པ་ཆུང་ཞིང་ཆོག་ཤེས་པ་ལ་རིགས་སུ་འདོད། མདོ་སྡེ་པས། འགྲེལ་བཤད་རྒྱལ་སྲས་མ་ལས། མདོ་སྡེ་པ་དག་གི་རིགས་ཞེས་བྱ་བ་ནི། སེམས་ཀྱི་ས་བོན་ནུས་པ་ཡིན་ཏེ། ཞེས་གསུངས་པ་ལྟར། ཟག་མེད་ཀྱི་དགེ་བའི་ས་བོན་འབྲས་བུ་འབྱུང་རུང་གི་ནུས་པ་ལ་རིགས་སུ་འདོད། སེམས་ཙམ་པས། བྱང་ས་ལས། བྱང་ཆུབ་སེམས་དཔའ་རྣམས་ཀྱི་རིགས་དེ་ནི། ཐོག་མ་མེད་པ་ནས་འོང་བ། ཆོས་ཉིད་ཀྱིས་ཐོབ་པ་སྐྱེ་མཆེད་དྲུག་གི་ཁྱད་པར་གང་ཡིན་པ་སྟེ། ཞེས་གསུངས་པ་ལྟར། སྐྱེ་མཆེད་དྲུག་གི་ཁྱད་པར་ཀུན་གཞིའི་རྣམ་ཤེས་ལ་ཡོད་པའི་ས་བོན་རྐྱེན་དང་ཕྲད་ན་བྱང་ཆུབ་ཐོབ་པར་བྱེད་པའི་ནུས་པ་ལ་རང་བཞིན་གནས་རིགས་སུ་འདོད་ལ།

འོན་ཀྱང་དེ་དག་འདུས་བྱས་ཡིན་པས། དབུ་མ་པས་གཞལ་ན་རང་བཞིན་གནས་རིགས་དང༌། གཞི་དུས་ཀྱི་རིགས་མཚན་ཉིད་པ་མ་ ༼༡༣༡༽ ཡིན་ཏེ། སྡོམ་གསུམ་ཁ་སྐོང་ལས། གཞི་ལ་གྲུབ་མཐའི་བྱེ་བྲག་གིས། །སེམས་འབྱུང་ཟག་མེད་ས་བོན་དང༌། །སྐྱེ་མཆེད་དྲུག་གི་ཁྱད་པར་སོགས། །འདོད་པ་ཡོད་ཀྱང་འདུས་བྱས་ཡིན། །ཞེས་གསུངས་པ་ལྟར་རོ། །གཉིས་པ་དབུ་མ་པའི་ལུགས་ལ། ངོ་བོ། མིང་གི་རྣམས་གྲངས། དབྱེ་བ། རྟེན་དུ་འགྱུར་ཚུལ། རིགས་སུ་འགྱུར་ཚུལ་དང་ལྔ་ལས། དང་པོ་ནི། མཐུན་རྐྱེན་སངས་རྒྱས་ཀྱི་འཕྲིན་ལས་འཇུག་ཏུ་རུང༌། འགལ་རྐྱེན་སྒྲིབ་པ་སྤང་དུ་རུང༌། འབྲས་བུ་སངས་རྒྱས་ཀྱི་ཡོན་ཏན་ཐམས་ཅད་འབྱུང་དུ་རུང་བའི་ཆོས་དབྱིངས་དེ། རྒྱུ་དུས་ཀྱི་བདེ་གཤེགས་སྙིང་པོའི་མཚན་ཉིད་ཡིན་ཏེ། རྒྱུད་བླ་མ་ལས། རྫོགས་སངས་སྐུ་ནི་འཕྲོ་ཕྱིར་དང༌། །དེ་བཞིན་ཉིད་དབྱེར་མ་ཕྱིར་དང༌། །རིགས་ཡོད་ཕྱིར་ན་ལུས་ཅན་ཀུན། །རྟག་ཏུ་སངས་རྒྱས་སྙིང་པོ་ཅན། །ཞེས་གསུངས་པའི་ཕྱིར། རྒྱུ་དུས་ཀྱི་བདེ་གཤེགས་སྙིང་པོ་དང༌། སེམས་ཅན་གྱི་རྒྱུད་ཀྱི་བདེ་གཤེགས་སྙིང་པོ་དང༌། དྲི་མ་ལས་མ་གྲོལ་བའི་ཆོས་དབྱིངས་དང༌། །རང་བཞིན་གནས་རིགས་རྣམས་དོན་གཅིག་གོ །རྫོགས་སངས་སྐུ་ནི་ཞེས་པའི་སྐུ་དེ་ལ་རྟོགས་པ་ཆོས་སྐུ་དང༌། བསྟན་པ་ཆོས་སྐུ་གཉིས། དང་པོ་ནི། གློ་བུར་དྲི་བྲལ་གྱི་ཆོས་དབྱིངས་ལྟ་བུ། གཉིས་པ་ནི། ཟབ་མོ་སྟོང་ཉིད་སྟོན་པའི་གསུང་རབ་དང༌། བརྗོད་བྱ་སྣ་ཚོགས་སྟོན་པའི་གསུང་རབ་ལྟ་བུ། དེ་བཞིན་ཉིད་དབྱེར་ཞེས་པའི་དངོས་བསྟན་གྱི་དེ་བཞིན་ཉིད་ནི། སེམས་ཅན་གྱི་རྒྱུད་ཀྱི་རང་ ༼༡༣༢༽ བཞིན་རྣམ་དག་གི་ཆོས་ཉིད་དང་དོན་གཅིག་ཅིང༌། འདི་ལ་དབྱེ་བ་མ་བཤད་ལ། རིགས་ཡོད་ཕྱིར་ཞེས་པའི་རིགས་ལ། རང་བཞིན་གནས་རིགས་དང༌། རྒྱས་འགྱུར་གྱི་རིགས་གཉིས། རིགས་དང་པོ་གནས་གྱུར་པ་ལས་བྱུང་བའི་འབྲས་བུ་ངོ་བོ་ཉིད་སྐུ། རིགས་གཉིས་པ་གནས་གྱུར་པ་ལས་བྱུང་བའི། །ལོངས་སྤྲུལ་གཉིས་ཏེ།

ལྔར་ཕྱེ་ཞིང༌། རྟོགས་པ་ཆོས་སྐུ་སོགས་སྔར་གྱི་དོན་མཚན་བཞི་དང་བསྡེབས་པས་དོན་དགུར་འགྱུར་ཏེ། རྒྱུད་བླ་མར། འདིའི་རང་བཞིན་ཆོས་སྐུ་དང༌། །དེ་བཞིན་ཉིད་དང་རིགས་ཀྱང་སྟེ། །དེ་ནི་དཔེ་གསུམ་གཅིག་དང་ནི། །ལྔ་རྣམས་ཀྱིས་ནི་ཤེས་པར་བྱ། །ཞེས་གསུངས་པའི་ཕྱིར། འདིར་ཁ་ཅིག རྟོགས་པ་ཆོས་སྐུ་ཡིན་ན། ཆོས་སྐུ་རྣམ་གཉིས་ཤེས་བྱ་སྟེ། ཞེས་པའི་དངོས་བསྟན་གྱི་ཆོས་སྐུ་དང་པོ་ཡིན་པས་ཁྱབ། རྟོགས་པ་ཆོས་སྐུ་ཡིན་ན་རྟོགས་པ་ཡིན་པས་ཁྱབ། ངོ་བོ་ཉིད་སྐུ་ཡིན་ན། སྤངས་པ་ཆོས་སྐུ་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། རྣམ་མཁྱེན་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སངས་རྒྱས་འཕགས་པའི་རྒྱུད་ཀྱི་འགོག་ལམ་གང་རུང་ཡིན་པའི་ཕྱིར། ཁྱབ་སྟེ། སྤྱིར་འགོག་ལམ་གང་རུང་ཡིན་ན། རྟོགས་པའི་ཆོས་འཁོར་ཡིན་དགོས་པའི་ཕྱིར། གོང་དུ་མ་གྲུབ་ན། དེར་ཐལ། སངས་རྒྱས་འཕགས་པའི་རྒྱུད་ཀྱི་ལམ་བདེན་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཆོས་དབྱིངས་ཤིན་ཏུ་དྲི་མེད་དང༌། ། 

༼༡༣༣༽ ཞེས་པའི་དངོས་བསྟན་གྱི་ཆོས་དབྱིངས་ཡིན་པར་ཐལ། འདོད་པའི་ཕྱིར། འདོད་ན། གློ་བུར་དྲི་བྲལ་གྱི་ཆོས་དབྱིངས་ཡིན་པར་ཐལ། འདོད་པའི་ཕྱིར། འདོད་ན། ངོ་བོ་ཉིད་སྐུར་ཐལ། འདོད་པའི་ཕྱིར། འདོད་མི་ནུས་ཏེ། རྣམ་མཁྱེན་ཡིན་པའི་ཕྱིར། གཉིས་པ་ལ། ངོ་བོ་ཉིད་སྐུ་ཆོས་ཅན། དེར་ཐལ། སངས་རྒྱས་འཕགས་པའི་རྒྱུད་ཀྱི་འགོག་ལམ་གང་རུང་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། རྟོགས་པ་མ་ཡིན་པར་ཐལ། སྤངས་པ་ཡིན་པའི་ཕྱིར་ཏེ། སངས་རྒྱས་འཕགས་པའི་རྒྱུད་ཀྱི་སྤངས་པ་ཡིན་པའི་ཕྱིར་ཏེ། དེའི་རྒྱུད་ཀྱི་འགོག་བདེན་ཡིན་པའི་ཕྱིར། གསུམ་པ་ལ། ཤཱཀྱ་ཐུབ་པའི་རྒྱུད་ཀྱི་འགོག་བདེན་ཆོས་ཅན། དེར་ཐལ། དེའི་ཕྱིར་ཏེ། སངས་རྒྱས་འཕགས་པའི་འགོག་བདེན་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། དེ་མ་ཡིན་པར་ཐལ། རྟོགས་པ་ཆོས་སྐུ་ཡིན་པའི་ཕྱིར་ཏེ། སངས་རྒྱས་འཕགས་པའི་རྒྱུད་ཀྱི་འགོག་ལམ་གང་རུང་ཡིན་པའི་ཕྱིར། དེ་ལ་ཁ་ཅིག དེ་ཆོས་ཅན། སྤངས་པ་ཆོས་སྐུ་ཡིན་པར་ཐལ། སྤངས་པ་གང་ཞིག ཆོས་སྐུ་ཡིན་པའི་ཕྱིར་ཟེར་ན། འོ་ན་དེ་ཆོས་ཅན། སྤངས་པའི་ཆོས་འཁོར་ཡིན་པར་ཐལ། སྤངས་པ་གང་ཞིག ཆོས་འཁོར་ཡིན་པའི་ཕྱིར། སྟོབས་མཚུངས། འདོད་ན། དེ་མ་ཡིན་པར་ཐལ། རྟོགས་པའི་ཆོས་འཁོར་ཡིན་པའི་ཕྱིར། དེས་ན་སྤངས་པ་ཆོས་སྐུ་དང༌། སྤངས་པའི་ཆོས་འཁོར་གྱི་ཐ་སྙད་རང་མི་འཐད་པ་ཡིན་ཏེ། དེ་འདྲ་གཞུང་ལུགས་ཚད་ལྡན་ལས་བཤད་པ་ ༼༡༣༤༽ མེད་པས་སོ། །ཡང་རིགས་ཡོད་ཕྱིར་ཞེས་པའི་དངོས་བསྟན་གྱི་རིགས་དང༌། སངས་རྒྱས་ཀྱི་རིགས་རྣམས་དོན་གཅིག་ཡིན་ཞིང༌། རང་གི་ངོ་བོ་སངས་རྒྱས་རང་སྣང་གི་སྐུ་གསུམ་གང་རུང་དུ་འགྱུར་དུ་རུང་ཞིང༌། དྲི་མ་ལས་མ་གྲོལ་བའི་ཆོས་དབྱིངས་དང༌། རིགས་བསད་པའི་གནས་སྐབས་ཀྱི་དགེ་རྩ་གང་རུང་གིས་བསྡུས་པའི་རྒྱུའི་ཆ་སངས་རྒྱས་རིགས་ཀྱི་མཚན་ཉིད་ཡིན་ནོ། །འདིའི་ཟུར་དང་པོ་ནི། རིགས་འདི་གཉིས་ལས་སངས་རྒྱས་ཀྱི། །སྐུ་གསུམ་ཐོབ་པར་འདོད་པ་སྟེ།

ཞེས་གསུངས་པའི་དགོངས་པ་ཡིན་ཞིང༌། ཟུར་ཕྱི་མ་གཉིས་ནི་རིགས་ཀྱི་དབྱེ་བ་གཉིས་པའི་ངོ་བོ་བསྡུས་པ་ཡིན་ནོ། །དེ་ལ་ཁ་ཅིག་ཐེག་ཆེན་གྱི་མཐོང་ལམ་ཆོས་ཅན། མཚན་ཉིད་དེར་ཐལ། སངས་རྒྱས་ཀྱི་རིགས་ཡིན་པའི་ཕྱིར། འདོད་ན། དེ་ཆོས་ཅན། རང་གི་ངོ་བོ་ལོངས་སྤྲུལ་གང་རུང་དུ་འགྱུར་དུ་རུང་བར་ཐལ། འདོད་པ་གང་ཞིག ངོ་བོ་ཉིད་སྐུར་འགྱུར་རུང་མ་ཡིན་པའི་ཕྱིར། འདོད་ན། སངས་རྒྱས་འཕགས་པར་འགྱུར་རུང་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ཤེས་པ་ཡིན་པའི་ཕྱིར། ཁྱབ་སྟེ། ཤེས་པ་གང་ཟག་ཏུ་འགྱུར་བ་མེད་པའི་ཕྱིར་ཞེ་ན། ཁོ་བོ་ནི་འདི་ལྟར་སེམས་ཏེ། ཐེག་ཆེན་གྱི་སྦྱོར་མཐོང་སོགས་རྒྱས་འགྱུར་གྱི་རིགས་རྣམས་སྤྱིར་ལོངས་སྤྲུལ་དུ་མི་འགྱུར་ཡང༌། སངས་རྒྱས་རང་སྣང་གི་ལོངས་སྤྲུལ་དུ་འགྱུར་བ་ཡིན་ཏེ། མཉམ་ཉིད་ཡེ་ཤེས་དང་སོར་རྟོག་ཡེ་ཤེས་སངས་རྒྱས་ ༼༡༣༥༽ རང་སྣང་གི་ལོངས་སྐུ་དང༌། བྱ་གྲུབ་ཡེ་ཤེས་སངས་རྒྱས་རང་སྣང་གི་སྤྲུལ་སྐུ་གང་ཞིག རྒྱས་འགྱུར་གྱི་རིགས་རྣམས་མཉམ་ཉིད་ཡེ་ཤེས་སོགས་སུ་འགྱུར་བའི་ཕྱིར། དེས་ན་རིགས་ཀྱི་སྐབས་འདིར་བཤད་པའི་སྐུ་ཕྱི་མ་གཉིས་པོ་གང་རུང་དང༌། སངས་རྒྱས་རང་སྣང་གི་ལོངས་སྤྲུལ་གང་རུང་དང༌། གཉིས་པ་ཡི་ནི་ཕྱི་མ་གཉིས་ཞེས་པའི་ཕྱི་མ་གཉིས་པོ་གང་རུང་རྣམས་དོན་གཅིག་ཅིང༌། མཚན་གཞི་ནི་མཉམ་ཉིད་ཡེ་ཤེས་སོགས་ལ་འཇོག་གོ །དེ་སྐད་དུ་སྐབས་བརྒྱད་པའི་ཐད་ཀྱི་འདི་ཉིད་ལས། མདོར་ན་སངས་རྒྱས་རང་གི་གནས་ལུགས་འཆད་པའི་ཚེ། སངས་རྒྱས་ཀྱི་སྐུ་མཚན་ཉིད་པ་ཆོས་སྐུ་གཅིག་པོ་ཡིན་ཏེ། དེའི་ཚེ་ལོངས་སྤྲུལ་གཉིས་ཀྱང་མཚན་དང་དཔེ་བྱད་ཀྱིས་སྤྲས་པའི་གཟུགས་སྐུ་ལ་མི་འཇོག་པར་ཡེ་ཤེས་ཕྱི་མ་གསུམ་ལ་འཇོག་པའི་ཕྱིར། ཞེས་གསུངས་པ་ཡིན་ནོ། །དེ་ལྟར་ན་འདི་ཉིད་ལས། རྒྱུན་མཐའི་བྱང་སེམས་གང་ཟག་གི་ཆ་ལོངས་སྐུར་འགྱུར་བ་མ་ཡིན་གྱི། ཞེས་གསུངས་པ་ཡང་བྱང་སེམས་རྒྱུན་མཐའ་པ།

མཉམ་ཉིད་ཡེ་ཤེས་དང་སོར་རྟོག་ཡེ་ཤེས་སུ་འགྱུར་བ་མིན་པའི་དོན་ཡིན་པས། བློ་ལ་མི་བདེ་བ་བྱ་མི་དགོས་སོ། །གཞན་དུ་ན་སྒྲ་ཇི་བཞིན་དུ་འཁྲུལ་ན། བྱང་སེམས་རྒྱུན་མཐའ་པ་སྐད་ཅིག་གཉིས་པར་ལོངས་སྐུར་འགྱུར་ངེས་དེ་ལོངས་སྐུར་མི་འགྱུར་ན། ལོངས་སྐུར་འགྱུར་བ་མི་རྙེད་པར་འགྱུར་རོ། །མདོར་ན། གཉིས་པ་ཡི་ནི་ཕྱི་མ་གཉིས་ཞེས་པའི་དངོས་བསྟན་གྱི་ལོངས་སྤྲུལ་གཉིས་པོ་དེ་སངས་རྒྱས་རང་སྣང་གི་ ༼༡༣༦༽ ལོངས་སྤྲུལ་དུ་བྱས་ནས་སངས་རྒྱས་ཀྱི་ཡེ་ཤེས་ལ་འཇོག་པ་གནད་ཀྱི་ཡིན་ཞིང༌། འདིའི་ལོངས་སྤྲུལ་སངས་རྒྱས་འཕགས་པ་ལ་མི་བྱེད་དེ། རྒྱས་འགྱུར་གྱི་རིགས་སངས་རྒྱས་ཀྱི་ཡེ་ཤེས་སུ་གནས་འགྱུར་བ་ཡིན་གྱིས། གང་ཟག་ཏུ་གནས་འགྱུར་བ་མི་འཐད་པའི་ཕྱིར། དེ་བཞིན་དུ་རིགས་ཀྱི་མཚན་ཉིད་ཀྱི་སྐབས་འདིར་བཤད་པའི་ངོ་བོ་ཉིད་སྐུ་དང༌། དང་པོའི་སྐུ་ནི་དང་པོ་སྟེ་ཞེས་པའི་དངོས་བསྟན་གྱི་སྐུ་དང༌། སངས་རྒྱས་རང་སྣང་གི་ངོ་བོ་ཉིད་སྐུ་རྣམས་དོན་གཅིག རང་སྣང་གི་ངོ་བོ་ཉིད་སྐུ་ཡིན་ན། ངོ་བོ་ཉིད་སྐུ་ཡིན་པས་མ་ཁྱབ་སྟེ། དེ་ལ་དབྱིངས་དང་ཡེ་ཤེས་གཉིས་སུ་ཡོད་པའི་ཕྱིར། དེ་ཡང་དེར་གྱུར་པའི་དབྱིངས་ནི་གློ་བུར་དྲི་བྲལ་གྱི་ཆོས་དབྱིངས་དང༌། དེར་གྱུར་པའི་ཡེ་ཤེས་ནི། མེ་ལོང་ལྟ་བུའི་ཡེ་ཤེས་ཡིན་ནོ། །དེའི་རྒྱུ་མཚན་ཡང༌། རྒྱུན་མཐའི་བྱང་སེམས་ཀྱི་རྒྱུད་ཀྱི་སེམས་ཡེ་ཤེས་བཞིར་གནས་གྱུར་པ་ན། དེའི་སེམས་ཀྱི་ནང་སེལ་ཀུན་གཞིའི་རྣམ་ཤེས་གནས་གྱུར་པ་ལ་མེ་ལོང་ལྟ་བུའི་ཡེ་ཤེས་སུ་འཇོག དེའི་རྒྱུད་ཀྱི་སེམས་ཀྱི་ཆོས་དབྱིངས་གནས་གྱུར་པ་ལ་དག་པ་གཉིས་ལྡན་གྱི་ཆོས་དབྱིངས་སུ་འཇོག་ཅིང༌། མེ་ལོང་ལྟ་བུའི་ཡེ་ཤེས་དང་དག་པ་གཉིས་ལྡན་པའི་ཆོས་དབྱིངས་དང་སངས་རྒྱས་རང་སྣང་གི་ངོ་བོ་ཉིད་སྐུ་ཡིན་པས། དེ་ལ་གཉིས་ཡོད་པར་གྲུབ་བོ། །དེ་སྐད་དུ་འདི་ཉིད་ལས། རྒྱུན་མཐའི་བྱང་སེམས་ཀྱི་སེམས་ཡེ་ཤེས་བཞིར་གྱུར་ཅིང༌།

སེམས་ཀྱི་ཆོས་དབྱིངས་དེ་གློ་བུར་དྲི་བྲལ་གྱི་ཆོས་དབྱིངས་སུ་གྱུར་པའི་ཚེ་ན། མེ་ལོང་ལྟ་བུའི་ཡེ་ཤེས་དང༌། དབྱིངས་ ༼༡༣༧༽ རྣམ་དག་དང༌། ངོ་བོ་ཉིད་ཀྱི་སྐུ་དང་ཞེས་གསུངས་པ་ཡིན་ནོ། །ཡང་དེའི་རྒྱུད་ཀྱི་སེམས་དང་སེམས་འབྱུང་ལམ་གྱི་བསྡུས་པ་རྣམས་རྒྱས་འགྱུར་གྱི་རིགས་ཡིན་པས། དེ་གནས་གྱུར་པ་ན་སངས་རྒྱས་རང་སྣང་གི་ལོངས་སྤྲུལ་གཉིས་སམ་ཡེ་ཤེས་ཕྱི་མ་གསུམ་དུ་འཇོག་པ་གནད་ཀྱི་དོན་ཏོ། །ལེགས་པར་བཤད་པའི་མཆོད་སྤྲིན་འདིས་ཀུན་མཁྱེན་ཆོས་ཀྱི་རྒྱལ་པོ་དགེས་པའི་ཞལ་གྱི་འཛུམ་དཀར་ལས་བྱུང་བའི་ཡེ་ཤེས་གཟིགས་པའི་བྱིན་བརླབ་བདག་དང་སེམས་ཅན་ཐམས་ཅད་ཀྱི་རྒྱུད་ལ་འཇུག་པར་གྱུར་ཅིག གཉིས་པ་རྣམ་གྲངས་ནི། རིགས་དང་ཁམས་དང་ས་བོན་ལ་སོགས་པ་སྤྱིར་རིགས་པ་ཙམ་གྱི་རྣམ་གྲངས་དང༌། བདེ་གཤེགས་སྙིང་པོ་དང༌། ཆོས་དབྱིངས་དང༌། སངས་རྒྱས་ཀྱི་ཁམས་ལ་སོགས་པ་རང་བཞིན་གནས་རིགས་ཀྱི་རྣམ་གྲངས་ཙམ་ཡིན་ཞིང༌། དོན་གཅིག་ཏུ་འཁྲུལ་པར་མི་བྱ་སྟེ། སངས་རྒྱས་འཕགས་པའི་རྒྱུད་ཀྱི་བདེ་གཤེགས་སྙིང་པོ་དང༌། ཆོས་དབྱིངས་དེ་རང་བཞིན་གནས་རིགས་མ་ཡིན་པའི་ཕྱིར། རང་བཞིན་གནས་རིགས་ཡིན་ན། བདེ་གཤེགས་སྙིང་པོ་དང་ཆོས་དབྱིངས་ཡིན་པས་ཁྱབ་སྟེ། དེ་དེ་གཉིས་ཀྱི་ནང་སེལ་གྱི་བྱེ་བྲག་ཡིན་པའི་ཕྱིར། རང་བཞིན་གནས་རིགས་ཞེས་པའི་ཟུར་གྱི་རང་བཞིན་འདི་ལ་དབུ་སེམས་གཉིས་འདོད་ཚུལ་སོ་སོར་ཡོད་དེ། སེམས་ཙམ་པས་དེའི་ཟུར་གྱི་རང་བཞིན་དང་ཟག་མེད་ཀྱི་ཡེ་ཤེས་ཀྱི་རྒྱུ་དོན་གཅིག་པར་བྱས་ནས་རང་བཞིན་གནས་རིགས་འདུས་བྱས་སུ་ ༼༡༣༨༽ འདོད། དེ་ལ་དབུ་མ་པས་འོ་ན་རྒྱས་འགྱུར་གྱི་རིགས་ཀྱང་རང་བཞིན་གནས་རིགས་སུ་འགྱུར་ཏེ། དེ་ཟག་མེད་ཀྱི་ཡེ་ཤེས་ཀྱི་རྒྱུར་གྱུར་པའི་རིགས་ཡིན་པའི་ཕྱིར་ཞེས་པའི་སྐྱོན་བརྗོད་ནས། རང་ལུགས་ལ་ཆོས་ཉིད་ཀྱི་རིགས་དང༌། རང་བཞིན་གནས་རིགས་དོན་གཅིག་པར་རང་བཞིན་གནས་རིགས་འདུས་མ་བྱས་སུ་འདོད་པ་ཡིན་ཏེ།

ཁ་སྐོང་ལས། རང་བཞིན་གནས་རིགས་འདུས་བྱས་སུ། །འདོད་པ་དངོས་སྨྲའི་ལུགས་ཡིན་གྱིས། །དབུ་མ་པ་ཡི་ལུགས་ལ་མེད། །ཅེས་བཤད་པ་ལྟར་རོ། །འདིའི་རྒྱབ་རྟེན་གྱི་ལུང་ནི་ཉི་སྣང་ཡིན་ཏེ། དེ་ཉིད་ལས། དེ་དག་གིས་ནི་རང་བཞིན་དུ་གནས་པའི་རིགས་ལ་རང་བཞིན་དུ་བརྗོད་པའི་དོན་བརྗོད་དགོས་སོ། །རྒྱུའི་རྣམ་གྲངས་ཡིན་ནོ་ཞེ་ན། རྐྱེན་གྱིས་ཡང་དག་པར་བླངས་པ་ཡང་དེ་ཡིན་པས་ན་དོན་གྱི་ཁྱད་པར་ཅི་ཡོད། ཆོས་ཀྱི་རྣམ་གྲངས་ཡིན་པ་ལ་ནི་ཉེས་པ་འདི་མེད་དོ། །ཞེས་གསུངས་པའི་ཕྱིར། གསུམ་པ་དབྱེ་བ་ལ། གནས་སྐབས་ཀྱི་སྒོ་ནས་དབྱེ་བ། ངོ་བོའི་སྒོ་ནས་དབྱེ་བ། རྟེན་ཆོས་སྒྲུབ་པའི་སྒོ་ནས་དབྱེ་བ་དང་གསུམ་ལས། དང་པོ་ལ་གནས་སྐབས་མ་ངེས་པའི་རིགས་དང༌། གནས་སྐབས་ངེས་པའི་རིགས་གཉིས། དང་པོ་ནི། གནས་སྐབས་ཉན་ཐོས་ཀྱི་ལམ་དུ་ཞུགས་ཀྱང་ཉན་ཐོས་ཀྱི་བྱང་ཆུབ་ཐོབ་པར་མ་ངེས་ཤིང༌། རྐྱེན་དབང་གིས་ཐེག་པ་གཞན་དུ་སྒྱུར་དུ་རུང་བའི་ཉན་ཐོས་སློབ་པའི་རྒྱུད་ཀྱི་ཆོས་དབྱིངས་དང༌། གནས་སྐབས་རང་རྒྱལ་གྱི་ལམ་དུ་ཞུགས་ཀྱང་རང་རྒྱལ་གྱི་བྱང་ཆུབ་ཐོབ་པར་མ་ངེས་ཤིང༌། ཤ ༼༡༣༩༽ རྐྱེན་དབང་གིས་ཐེག་པ་གཞན་དུ་སྒྱུར་དུ་རུང་བའི་རང་རྒྱལ་གྱི་རིགས་ཅན་སློབ་པའི་རྒྱུད་ཀྱི་ཆོས་དབྱིངས་དང༌། གནས་སྐབས་ཐེག་ཆེན་གྱི་ལམ་དུ་ཞུགས་ཀྱང༌། རྐྱེན་དབང་གིས་ཐེག་དམན་དུ་ལྷུང་ངེས་ཀྱི་བྱང་སེམས་ཚོགས་ལམ་པའི་རྒྱུད་ཀྱི་ཆོས་དབྱིངས་ལྟ་བུའོ། །གཉིས་པ་གནས་སྐབས་ངེས་པའི་རིགས་ལ། གནས་སྐབས་ཉན་ཐོས་སུ་ངེས་པའི་རིགས་དང༌། གནས་སྐབས་རང་རྒྱལ་དུ་ངེས་པའི་རིགས་དང༌། གནས་སྐབས་ཐེག་ཆེན་དུ་ངེས་པའི་རིགས་དང་གསུམ་ལས། དང་པོ་ནི། དང་པོ་ཉིད་ནས་ཉན་ཐོས་ཀྱི་ལམ་དུ་ཞུགས་ཏེ་རྐྱེན་དབང་གིས་གནས་སྐབས་ཐེག་པ་གཞན་དུ་སྒྱུར་དུ་མི་རུང་བར་ཉན་ཐོས་ཀྱི་བྱང་ཆུབ་ཐོབ་པར་ངེས་པའི་ཉན་ཐོས་སློབ་པའི་རྒྱུད་ཀྱི་ཆོས་དབྱིངས་ལྟ་བུའོ། །གཉིས་པ་ནི།

དང་པོ་ཉིད་ནས་རང་རྒྱལ་ལམ་དུ་ཞུགས་ཏེ་རྐྱེན་དབང་གིས་གནས་སྐབས་ཐེག་པ་གཞན་དུ་སྒྱུར་དུ་མི་རུང་བར་རང་རྒྱལ་གྱི་རིགས་ཅན་སློབ་པའི་རྒྱུད་ཀྱི་ཆོས་དབྱིངས་ལྟ་བུའོ། །གསུམ་པ་ནི། དང་པོ་ཉིད་ནས་ཐེག་ཆེན་ལམ་དུ་ཞུགས་ཏེ་རྐྱེན་དབང་གིས་ཐེག་པ་གཞན་དུ་སྒྱུར་དུ་མི་རུང་བར་ཐེག་ཆེན་གྱི་བྱང་ཆུབ་ཐོབ་པར་ངེས་པའི་བྱང་སེམས་ཀྱི་རྒྱུད་ཀྱི་ཆོས་དབྱིངས་ལྟ་བུའོ། །མདོར་ན། གནས་སྐབས་ཉན་ཐོས་སུ་ངེས་པའི་རིགས་དང༌། གནས་སྐབས་ཉན་ཐོས་སུ་རིགས་ངེས་པའི་ཉན་ཐོས་སློབ་པའི་རྒྱུད་ཀྱི་རང་བཞིན་གནས་རིགས་དོན་གཅིག་ཡིན་ཞིང༌། དེས་ཕྱི་མ་གཉིས་ལའང་ཤེས་པར་བྱའོ། །དེ་གསུམ་ཀའང་མཐར་ཐུག་ཐེག་ཆེན་དུ་ངེས་པའི་ ༼༡༤༠༽ རིགས་ཡིན་ཏེ། མཐར་ཐུག་ཉན་ཐོས་རང་རྒྱལ་དུ་རིགས་ངེས་པ་མེད་པའི་ཕྱིར་དང༌། རིགས་ཡིན་ན། མཐར་ཐུག་སངས་རྒྱས་སུ་ངེས་པའི་རིགས་ཡིན་པས་ཁྱབ་པའི་ཕྱིར། འདིར་ཁ་ཅིག གནས་སྐབས་ཉན་ཐོས་སུ་ངེས་པའི་རིགས་ཡིན་ན། ཉན་ཐོས་སུ་ངེས་པའི་རིགས་ཡིན་པས་ཁྱབ། གནས་སྐབས་རང་རྒྱལ་དུ་ངེས་པའི་རིགས་ཡིན་ན། རང་རྒྱལ་དུ་ངེས་པས་ཁྱབ་ཟེར་བ་མི་འཐད་དེ། དང་པོ་ལ། དང་པོ་ཉིད་ནས་ཉན་ཐོས་ལམ་དུ་ཞུགས་ཏེ་ཞེས་སོགས་སྔར་སྨོས་པའི་རྩོད་གཞི་དང་པོ་དེ་ཆོས་ཅན། དེར་ཐལ། དེའི་ཕྱིར། ཆོས་ཅན་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། རྐྱེན་དབང་གི་རང་རྒྱལ་དང་ཐེག་ཆེན་གང་རུང་དུ་སྒྱུར་དུ་མི་རུང་བར་ཐལ། འདོད་པའི་ཕྱིར། འདོད་ན། དེ་ཆོས་ཅན། རྐྱེན་དབང་གི་དེ་གང་རུང་དུ་སྒྱུར་དུ་རུང་བར་ཐལ། རྐྱེན་དབང་གིས་ཐེག་ཆེན་དུ་སྒྱུར་རུང་བའི་ཕྱིར་ཏེ། ཉན་ཐོས་ཀྱི་བྱང་ཆུབ་ཐོབ་རྗེས་སུ་ཐེག་ཆེན་དུ་ཞུགས་ཏེ་བླ་ན་མེད་པའི་བྱང་ཆུབ་ཐོབ་པར་འགྱུར་ངེས་པའི་ཕྱིར། མ་གྲུབ་ན། དེར་ཐལ། མཐར་ཐུག་ཐེག་པ་ཅིག་ཏུ་གྲུབ་པའི་ཕྱིར། གཏན་ཚིགས་གྲུབ་ཅིང་ཁྱབ་སྟེ། འགྲེལ་པ་དོན་གསལ་ལས། ཐེག་པ་གསུམ་རྣམ་པར་བཞག་པ་ནི། དགོངས་པ་ཅན་ཡིན་གྱི་ཞེས་སོགས་དང༌།

སྐྱེ་བོ་ཐམས་ཅད་བླ་ན་མེད་པ་ཡང་དག་པར་རྫོགས་བྱང་ཆུབ་ཏུ་མངོན་པར་འགྲོ་བ་ཅན་ཡིན་པས་ཞེས་གསུངས་པ་འཐད་པའི་ཕྱིར། གཉིས་པ་ལ། སྔར་སྨོས་པའི་ ༼༡༤༡༽ མཚན་གཞི་གཉིས་པ་ཆོས་ཅན། དེར་ཐལ། དེའི་ཕྱིར་ཏེ། ཆོས་ཅན་ཡིན་པའི་ཕྱིར། འདོན་ན་འགྲེ། དེས་ནས་གནས་སྐབས་ཉན་ཐོས་དང་རང་རྒྱལ་དུ་ངེས་པའི་རིགས་ཡིན་ན། ཉན་ཐོས་ཀྱི་རིགས་དང་རང་རྒྱལ་གྱི་རིགས་ཡིན་པས་ཁྱབ་སྟེ། ཉན་ཐོས་ཀྱི་ལམ་གྱི་རྟེན་རིགས་ལ་ཉན་ཐོས་ཀྱི་རིགས་དང༌། རང་རྒྱལ་གྱི་ལམ་གྱི་རྟེན་རིགས་ལ་རང་རྒྱལ་གྱི་རིགས་སུ་འཇོག་པས་སོ། །འོན་ཀྱང་གནས་སྐབས་ཉན་ཐོས་དང་རང་རྒྱལ་དུ་ངེས་པའི་རིགས་ཡིན་ན། ཉན་ཐོས་དང་རང་རྒྱལ་དུ་ངེས་པའི་རིགས་མ་ཡིན་པས་ཁྱབ་སྟེ། ཉན་ཐོས་དང་རང་རྒྱལ་དུ་རིགས་ངེས་པ་ཡིན་ན། རྐྱེན་དབང་གིས་ཐེག་པ་གཞན་དུ་སྒྱུར་མི་རུང་དགོས་པ་ལས། འདིར་མཐར་ཐུག་ཐེག་པ་གཅིག་ཏུ་གྲུབ་པས། ཉན་རང་གང་རུང་ཡིན་ན། མཐར་ཐུག་ཐེག་ཆེན་ལམ་དུ་འཇུག་པས་ཁྱབ་པའི་ཕྱིར། དེ་བཞིན་དུ་གནས་སྐབས་ཉན་ཐོས་སུ་ངེས་པའི་གང་ཟག་ཡིན་ན། ཉན་ཐོས་སུ་རིགས་ངེས་པའི་གང་ཟག་ཡིན་པས་ཁྱབ། གནས་སྐབས་རང་རྒྱལ་དུ་རིགས་ངེས་པའི་གང་ཟག་ཡིན་ན། རང་རྒྱལ་དུ་རིགས་ངེས་པའི་གང་ཟག་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། དང་པོ་ཉིད་ནས་ཉན་ཐོས་ལམ་དུ་ཞུགས་ཏེ་ཉན་ཐོས་ཀྱི་བྱང་ཆུབ་ཐོབ་པར་ངེས་པའི་ཉན་ཐོས་བསྒོམ་ལམ་པ་ཆོས་ཅན། དེར་ཐལ། དེའི་ཕྱིར་ཏེ། གནས་སྐབས་ཉན་ཐོས་སུ་རིགས་ངེས་པའི་ཉན་ཐོས་སློབ་པ་ཡིན་པའི་ཕྱིར་ཏེ། གནས་སྐབས་དེར་ངེས་པའི་ཉན་ཐོས་བསྒོམ་ལམ་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཉན་ ༼༡༤༢༽ ཐོས་སུ་རིགས་ངེས་པའི་གང་ཟག་མ་ཡིན་པར་ཐལ། རྐྱེན་དབང་གི་ཐེག་པ་གཞན་དུ་སྒྱུར་དུ་རུང་བའི་གང་ཟག་ཡིན་པའི་ཕྱིར་ཏེ། རྐྱེན་དབང་གིས་ཐེག་ཆེན་ལམ་དུ་འཇུག་ངེས་ཀྱི་གང་ཟག་ཡིན་པའི་ཕྱིར་ཏེ། ཉན་རང་གང་རུང་ཡིན་པའི་ཕྱིར།

གཉིས་པ་ལ། དང་པོ་ཉིད་ནས་རང་རྒྱལ་གྱི་ལམ་དུ་ཞུགས་ཏེ་རང་རྒྱལ་གྱི་བྱང་ཆུབ་ཐོབ་པར་ངེས་པའི་རང་རྒྱལ་གྱི་རིགས་ཅན་སྒོམ་ལམ་པ་ཆོས་ཅན། དེར་ཐལ། དེའི་ཕྱིར། རྟགས་གསལ་འགྲེ། དེས་ན་མཐར་ཐུག་ལ་ལྟོས་ཏེ་རིགས་མ་ངེས་པ་མེད་ཅིང༌། རིགས་ཡིན་ན། མཐར་ཐུག་ཐེག་ཆེན་དུ་ངེས་པའི་རིགས་ཡིན་པས་ཁྱབ། ཐེག་ཆེན་དུ་ངེས་པའི་རིགས་ཡིན་ན། ཐེག་ཆེན་གྱི་རིགས་ཡིན་པས་མ་ཁྱབ་སྟེ། ཉན་རང་གི་རིགས་རྣམས་ཐེག་དམན་གྱི་རིགས་ཡིན་པའི་ཕྱིར། གལ་ཏེ་ཉན་ཐོས་ཀྱི་རིགས་ཆོས་ཅན། ཐེག་ཆེན་གྱི་རིགས་ཡིན་པར་ཐལ། སངས་རྒྱས་ཀྱི་རིགས་ཡིན་པའི་ཕྱིར་ཞེ་ན། མ་ངེས་ཏེ། འོ་ན་ཉན་ཐོས་ཀྱི་ལམ་ཆོས་ཅན། ཐེག་ཆེན་གྱི་ལམ་ཡིན་པར་ཐལ། སངས་རྒྱས་ཀྱི་ལམ་ཡིན་པའི་ཕྱིར། སྟོབས་མཚུངས། མ་གྲུབ་ན། དེར་ཐལ། ལམ་ཡིན་པའི་ཕྱིར། དེ་ལྟར་ན། ངེས་པའི་རིགས་ཀྱི་མཚན་ཉིད་ནི། ཐེག་པ་གསུམ་པོ་གང་རུང་གི་རིགས་གང་ཞིག རྐྱེན་དབང་གིས་གནས་སྐབས་ཐེག་པ་གཞན་དུ་སྒྱུར་དུ་མི་རུང་བའོ། མ་ངེས་པའི་རིགས་ཀྱི་མཚན་ཉིད་ནི། རིགས་གང་ཞིག གནས་སྐབས་ཐེག་པ་གསུམ་པོ་གང་རུང་གི་རིགས་སུ་མ་ངེས་པའོ། །འདི་ལ་དབྱེ་ན། ལམ་མ་ཞུགས་ཀྱི་གནས་ ༼༡༤༣༽ སྐབས་ཀྱི་མ་ངེས་པའི་རིགས་དང༌། ལམ་ཞུགས་ཀྱི་གནས་སྐབས་ཀྱི་མ་ངེས་པའི་རིགས་གཉིས། དང་པོ་ནི། ལམ་མ་ཞུགས་ཀྱི་སེམས་ཅན་དམྱལ་བ་ལ་སོགས་པའི་རྒྱུད་ཀྱི་རང་བཞིན་གནས་རིགས་སོ། །གཉིས་པ་ནི། རང་རྒྱལ་དུ་འགྱུར་ངེས་ཀྱི་གཅིག་ཅར་བའི་རྒྱུན་ཞུགས་ཀྱི་རང་བཞིན་གནས་རིགས་དང༌། ཐེག་ཆེན་ལམ་དུ་འཇུག་ཁ་མའི་རང་རྒྱལ་གྱི་རིགས་ཅན་སློབ་པའི་རྒྱུད་ཀྱི་རང་བཞིན་གནས་རིགས་དང༌། ཐེག་དམན་དུ་ལྷུང་ངེས་ཀྱི་བྱང་སེམས་ཚོགས་ལམ་པའི་རྒྱུད་ཀྱི་རང་བཞིན་གནས་རིགས་རྣམས་སོ། །འདི་ལ་ཁ་ཅིག རིགས་གང་ཞིག རྐྱེན་དབང་གིས་ཐེག་པ་གཞན་དུ་སྒྱུར་དུ་མི་རུང་བ་ངེས་པའི་རིགས་ཀྱི་མཚན་ཉིད་དང༌། རིགས་གང་ཞིག རྐྱེན་དབང་གིས་ཐེག་པ་གཞན་དུ་སྒྱུར་དུ་རུང་བ་མ་ངེས་པའི་རིགས་ཀྱི་མཚན་ཉིད་ཡིན་གསུངས་པ་མི་འཐད་དེ།

དང་པོ་ལ། གནས་སྐབས་ཉན་ཐོས་སུ་ངེས་པའི་རིགས་ཆོས་ཅན། མཚན་ཉིད་ཀྱི་ཟུར་ཕྱི་མ་དེར་ཐལ། མཚོན་བྱ་དེའི་ཕྱིར། གནས་སྐབས་ཐེག་པ་གསུམ་པོ་གང་རུང་དུ་ངེས་པའི་རིགས་ཡིན་པའི་ཕྱིར། མ་ཁྱབ་ན། ངེས་པའི་རིགས་མེད་པར་ཐལ། གནས་སྐབས་ཐེག་པ་གསུམ་པོ་གང་དུ་ངེས་པའི་རིགས་ཡིན་ན། ངེས་པའི་རིགས་ཡིན་པས་མ་ཁྱབ་པའི་ཕྱིར། གོང་དུ་འདོད་ན། དེ་ཆོས་ཅན། རྐྱེན་དབང་གིས་དེར་སྒྱུར་དུ་མི་རུང་བ་མ་ཡིན་པར་ཐལ། རྐྱེན་དབང་གི་ཐེག་ཆེན་དུ་སྒྱུར་དུ་རུང་བའི་ཐེག་དམན་གྱི་རིགས་ 

༼༡༤༤༽ ཡིན་པའི་ཕྱིར་ཏེ། རྐྱེན་དབང་གིས་མཐར་ཐུག་ཐེག་ཆེན་དུ་སྒྱུར་དུ་རུང་བའི་ཐེག་དམན་གྱི་རིགས་ཡིན་པའི་ཕྱིར་ཏེ། མཐར་ཐུག་ཐེག་ཆེན་དུ་ངེས་པའི་ཐེག་དམན་གྱི་རིགས་ཡིན་པའི་ཕྱིར་ཏེ། ཐེག་དམན་གྱི་རིགས་ཡིན་པའི་ཕྱིར། ཁྱབ་སྟེ། མཐར་ཐུག་ཐེག་པ་གཅིག་ཏུ་གྲུབ་པའི་ཕྱིར། གཉིས་པ་ལ། ལོག་སྲེད་ཅན་འཁོར་བར་གཏན་འཁྱམས་སུ་སྡོད་པའི་ལམ་མ་ཞུགས་ཀྱི་རྒྱུད་ཀྱི་ཆོས་དབྱིངས་ཆོས་ཅན། མཚན་ཉིད་ཀྱི་ཟུར་ཕྱི་མ་དེར་ཐལ། མ་ངེས་པའི་རིགས་ཡིན་པའི་ཕྱིར། གནས་སྐབས་ཐེག་པ་གསུམ་པོ་གང་རུང་མ་ངེས་པའི་རིགས་ཡིན་པའི་ཕྱིར་ཏེ། ཐེག་པ་གསུམ་པོ་གང་རུང་གི་ལམ་དུ་མ་ཞུགས་པའི་གང་ཟག་གི་རྒྱུད་ཀྱི་རིགས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། རྐྱེན་དབང་གིས་ཐེག་པ་གཞན་དུ་སྒྱུར་དུ་རུང་བ་མ་ཡིན་པར་ཐལ། རྐྱེན་དབང་གིས་ཐེག་པ་གསུམ་པོ་གང་དུ་ཡང་སྒྱུར་དུ་མི་རུང་བ་མ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། མ་གྲུབ་ན། དེ་དེ་ཡིན་པར་ཐལ། དེ་ཡོད་པའི་ཕྱིར་ཏེ། བདག་ཉིད་ཆེན་པོའི་ཐུབ་པ་དགོངས་གསལ་ལས། སེམས་ཙམ་པ་རིགས་ཆད་པ་འདོད། དབུ་མ་པ་རིགས་ཆད་པ་མི་འདོད་མོད། འོན་ཀྱང་འཁོར་བ་མཐའ་མེད་དུ་སྡོད་པ་དེ་དག་ནི་དོན་གྱི་རིགས་ཆད་པ་ཡིན་པར་ལྟ་སྟེ། དཔེར་ན་རྒྱལ་པོ་གསལ་རྒྱལ་གྱི་བྱི་བའམ། རྒྱ་ནག་གི་བྱིས་པའི་གཏམ་རྒྱུད་བཞིན་ནོ། །ཞེས་གསུངས་པའི་ཕྱིར། དོན་གྱི་རིགས་ཆད་ཡིན་ན། རིགས་ཆད་ཡིན་པས་མ་ཁྱབ་བོ། །གཉིས་པ་ངོ་བོའི་སྒོ་ ༼༡༤༥༽ ནས་དབྱེ་བ་ལ། རང་བཞིན་གནས་རིགས་དང༌། རྒྱས་འགྱུར་གྱི་རིགས་གཉིས་ལས། དང་པོའི་མཚན་ཉིད་ནི། ངོ་བོ་ཉིད་སྐུར་གནས་འགྱུར་རུང་གི་དྲི་མ་ལས་མ་གྲོལ་བའི་དབྱིངས་སོ། །གཉིས་པའི་མཚན་ཉིད་ནི། ཐེག་ཆེན་གྱི་ཐར་ལམ་གྱིས་བསྡུས་པའི་དྲི་མ་ལས་མ་གྲོལ་བའི་དགེ་རྩ་གང་ཞིག དྲི་མ་ལས་རྣམ་པར་དག་པ་ན་ཡེ་ཤེས་ཕྱི་མ་གསུམ་དུ་འགྱུར་དུ་རུང་བའོ། །ཡང་ན་མཚན་ཉིད་ཀྱི་ཟུར་དང་པོ་དེ་གང་ཞིག

དྲི་མས་རྣམ་པར་དག་པ་ན། སངས་རྒྱས་རང་སྣང་གི་གཟུགས་སྐུ་གཉིས་སུ་འགྱུར་དུ་རུང་བ་སྟེ། གང་བཞག་ཀྱང་གནད་གཅིག་གོ །དེ་གཉིས་ཀྱི་རྟེན་གྱི་གང་ཟག་ནི། ཐུབ་པ་དགོངས་གསལ་ལས། རང་བཞིན་དུ་གནས་པའི་རིགས་སེམས་ཅན་ཐམས་ཅད་ལ་ཡོད། རྒྱས་པའི་རིགས་ནི་བྱང་ཆུབ་ཏུ་སེམས་བསྐྱེད་ནས་ཡོད་ཀྱིས་མ་བསྐྱེད་པ་ལ་མེད་དོ། །ཅེས་གསུངས་པ་ལྟར་རོ། །འདི་གཉིས་ཀྱི་རྣམ་བཞག་ནི། རྒྱུད་བླ་མར། རིགས་དེ་རྣམ་གཉིས་ཤེས་བྱ་སྟེ། །ཐོག་མེད་རང་བཞིན་གནས་པ་དང༌། །ཡང་དག་བླང་བ་མཆོག་ཡིན་ནོ། །ཞེས་དང༌། མདོ་སྡེ་རྒྱན་ལས། རང་བཞིན་དང་ནི་རྒྱས་པ་དང༌། །ཞེས་གསུངས་པ་ལྟར་རོ། །མདོར་ན། རྒྱས་འགྱུར་གྱི་རིགས་དང༌། ཕྱིར་མི་ལྡོག་པའི་བྱང་སེམས་ཀྱི་རྒྱུད་ཀྱི་ལམ་དང༌། རིགས་ཀྱི་ནུས་ ༼༡༤༦༽ པ་གོང་འཕེལ་དུ་རྒྱས་པར་འགྱུར་བའི་རིགས་རྣམས་དོན་གཅིག་སྟེ། འདི་ཉིད་ལས། མདོར་ན། རྒྱས་འགྱུར་གྱི་རིགས་ཡིན་ན། ཐེག་པ་གཞན་དུ་མ་ཞུགས་པར་རང་གི་ཐེག་པ་དེ་ཉིད་ནུས་པ་མཐར་ཐུག་སྒྲུབ་ནུས་པ་ནི་གནད་ཀྱི་དོན་ཏོ་ཞེས་གསུངས་པའི་ཕྱིར། གསུམ་པ་བརྟེན་ཆོས་སྒྲུབ་པའི་སྒོ་ནས་དབྱེ་བ་ལ། ཉན་ཐོས་ཀྱི་སྒྲུབ་པའི་རྟེན་རིགས་དང༌། རང་རྒྱལ་གྱི་སྒྲུབ་པའི་རྟེན་རིགས་དང༌། ཐེག་ཆེན་གྱི་སྒྲུབ་པའི་རྟེན་རིགས་དང་གསུམ་ལས། ཕྱི་མ་ལ། འདིར་བསྟན་སྒྲུབ་པའི་རྟེན་རིགས་བཅུ་གསུམ་དུ་དབྱེ་བ་སྔར་བཤད་ཟིན་པ་ལྟར། ཁ་ཅིག ཐེག་ཆེན་སྒྲུབ་པའི་རྟེན་རིགས་ཡིན་ན། སྒྲུབ་པ་ཡི་ནི་རྟེན་གྱུར་པ། །ཆོས་ཀྱི་དབྱིངས་ཀྱི་རང་བཞིན་དང༌། ཞེས་པའི་དངོས་བསྟན་གྱི་རིགས་ཡིན་པས་ཁྱབ། སྦྱོར་མཐོང་བསྒོམ་གསུམ་གང་རུང་ལ་གནས་པའི་བྱང་སེམས་ཀྱི་རྒྱུད་ཀྱི་ཆོས་དབྱིངས་ཡིན་ན། ཚིག་རྐང་གཉིས་པོ་དེའི་དངོས་བསྟན་གྱི་ཆོས་དབྱིངས་ཡིན་པས་ཁྱབ་ཟེར་བ་མི་འཐད་དེ། དང་པོ་ལ་བྱང་སེམས་ཚོགས་ལམ་པའི་རྒྱུད་ཀྱི་ཆོས་དབྱིངས་ཆོས་ཅན། དེར་ཐལ། དེའི་ཕྱིར་ཏེ། བྱང་སེམས་ཚོགས་ལམ་པའི་རྒྱུད་ཀྱི་ཐེག་ཆེན་གྱི་སྒྲུབ་པའི་རྟེན་རིགས་ཡིན་པའི་ཕྱིར་ཏེ།

དེའི་རྒྱུད་ཀྱི་ཚོགས་ལམ་གྱི་རྟེན་རིགས་ཡིན་པའི་ཕྱིར། མ་གྲུབ་ན། དེ་དེ་ཡིན་པར་ཐལ། དེའི་རྒྱུད་ཀྱི་ཚོགས་ལམ་དེ་དེའི་རྒྱུད་ཀྱི་ཆོས་དབྱིངས་ལ་བརྟེན་པའི་ ༼༡༤༧༽ ཕྱིར། གཞི་ལམ་འབྲས་བུའི་ཆོས་ཐམས་ཅད་ཆོས་དབྱིངས་ལ་བརྟེན་པར་བཤད་པའི་ཕྱིར། རྩ་བར་འདོད་ན། དེ་ཆོས་ཅན། ཐེག་ཆེན་གྱི་སྦྱོར་ལམ་ཐོབ་པའི་གང་ཟག་གི་རྒྱུད་ཀྱི་སྒྲུབ་པའི་རྟེན་རིགས་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། བྱང་སེམས་ཚོགས་ལམ་པའི་རྒྱུད་ཀྱི་སྒྲུབ་པའི་རྟེན་རིགས་ཡིན་པའི་ཕྱིར་ཏེ། དེའི་རྒྱུད་ཀྱི་རང་བཞིན་གནས་རིགས་ཡིན་པའི་ཕྱིར་ཏེ། དེའི་རྒྱུད་ཀྱི་ཆོས་དབྱིངས་ཡིན་པའི་ཕྱིར། གཉིས་པ་ལ། ས་བཅུ་པའི་སྦྱོར་བ་ཉེར་བསྡོགས་ཀྱི་ལམ་ལ་གནས་པའི་བྱང་སེམས་ཀྱི་རྒྱུད་ཀྱི་ཆོས་དབྱིངས་ཆོས་ཅན། དེར་ཐལ། དེའི་ཕྱིར་ཏེ། བྱང་སེམས་བསྒོམ་ལམ་པའི་རྒྱུད་ཀྱི་ཆོས་དབྱིངས་ཡིན་པའི་ཕྱིར་ཏེ། བྱང་སེམས་ས་བཅུ་པའི་རྒྱུད་ཀྱི་ཆོས་དབྱིངས་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། འདིར་བསྟན་ཐེག་ཆེན་སྒྲུབ་པའི་རྟེན་རིགས་བཅུ་གསུམ་པོ་གང་རུང་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ས་བཅུ་པའི་སྦྱོར་བ་ཉེར་བསྡོགས་ཀྱི་ལམ་དེ་འདིར་བསྟན་སྒྲུབ་པ་བཅུ་གསུམ་པོ་གང་རུང་མ་ཡིན་པའི་ཕྱིར་ཏེ། དེ་གཞན་གྱི་དོན་གྱི་གོ་རིམ་དང་ཞེས་པའི་དངོས་བསྟན་གྱི་སྒྲུབ་པ་ཡང་མ་ཡིན། དེ་ཡེ་ཤེས་སྩོལ་བ་མི་མངའ་བ། །འཇུག་པ་ཞེས་པའི་དངོས་བསྟན་གྱི་སྒྲུབ་པ་ཡང་མ་ཡིན། དེ་རྟོགས་པ་ཡི་ནི་ཞེས་པ་ནས་སློབ་མ་ཐུན་མོང་མིན་ཉིད་དང༌། ཞེས་པའི་དངོས་བསྟན་གྱི་སྒྲུབ་པ་ཡང་མ་ཡིན་པའི་ ༼༡༤༨༽ ཕྱིར། དང་པོ་གྲུབ་སྟེ། དེ་ས་བཅུ་པའི་རྗེས་ཐོབ་ཡེ་ཤེས་མ་ཡིན་པའི་ཕྱིར་ཏེ། དེ་མཉམ་བཞག་ཡེ་ཤེས་ཡིན་པའི་ཕྱིར། གཉིས་པ་གྲུབ་སྟེ། དེ་རྒྱུན་མཐའི་ཡེ་ཤེས་མ་ཡིན་པའི་ཕྱིར། གསུམ་པ་གྲུབ་སྟེ། དེ་ས་བཅུ་པའི་གནས་སྐབས་ཀྱི་སྒྲུབ་པ་ཡིན་པའི་ཕྱིར།

བཞི་པ་སྒྲུབ་པའི་རྟེན་དུ་འགྱུར་ཚུལ་ནི། བྱང་སེམས་ཀྱི་རྒྱུད་ཀྱི་སེམས་ཀྱི་ཆོས་དབྱིངས་དེ་ཐབས་ཀྱིས་ཟིན་ཏེ། དགེ་རྩས་བསད་པ་ལ་རྟེན་རྣམ་བྱང་འཕགས་པའི་ཆོས་ཐམས་ཅད་བསྐྱེད་པར་བྱེད་པས་ན། སྒྲུབ་པའི་ལམ་གྱི་རྟེན་ཞེས་བྱ་སྟེ། ཉིར་སྣང་དུ། དེས་ན་འདི་ནི་ཆོས་ཀྱི་དབྱིངས་ཉིད་འཕགས་པའི་ཆོས་རྣམས་ཀྱི་རྒྱུ་ཡིན་པའི་ཕྱིར། རང་བཞིན་དུ་གནས་པའི་རིགས་སྒྲུབ་པའི་རྟེན་ཡིན་ནོ་ཞེས་སྟོན་པར་བྱེད་དོ། །ཅེས་གསུངས་པའི་ཕྱིར། །ཞིབ་ཏུ་བྱས་ན་གཞི་ལམ་འབྲས་བུའི་ཆོས་ཐམས་ཅད་ཆོས་ཀྱི་དབྱིངས་ལ་རྟེན་དགོས་པ་ཡིན་ནོ། །ལྔ་པ་རིགས་སུ་འཇོག་ཚུལ་ནི། རིགས་འདི་ཉིད་ལས་སངས་རྒྱས་ཀྱི། །སྐུ་གསུམ་ཐོབ་པར་འདོད་པ་སྟེ། །ཞེས་སོགས་གསུངས་པ་ལྟར། རིགས་གཉིས་པོ་འདི་སྐུ་གསུམ་དུ་གནས་གྱུར་གྱི་རྒྱུ་ཡིན་པས། རིགས་ཞེས་བྱ་སྟེ། རིགས་ཀྱི་དོན་ནི་རྒྱུའི་དོན་ཡིན་པས་སོ། །སྒྲུབ་པའི་རྟེན་བསྟན་ཟིན་ནས། །དེའི་འོག་ཏུ་མཚོན་བྱེད་ཀྱི་ཆོས་ལྔ་བསྒྲུབ་པའི་དམིགས་པ་འཆད་དེ། རིགས་བསད་པའི་གང་ཟག་གིས་དམིགས་པ་ལ་སྒྲོ་འདོགས་བཅད་ནས་སྒྲུབ་པ་ཉམས་སུ་ལེན་དགོས་པའི་ཕྱིར། འདི་འཆད་པ་ལ་མདོར་བསྟན། ཅུང་ཟད་ ༼༡༤༩༽ བཤད། རྒྱས་པར་བཤད་པ་དང་གསུམ་ལས། དང་པོ་ནི། དམིགས་པ་དག་དང་ཞེས་པ་ལ་འཕྲོས་ནས། དམིགས་པ་དེ་གང་ཞེ་ན། ཆོས་ཐམས་ཅད་ཆོས་ཅན། འདིར་བསྟན་ཐེག་ཆེན་སྒྲུབ་པའི་དམིགས་པ་ཡིན་ཏེ། དེའི་སྒྲོ་འདོགས་བཅད་པར་བྱ་བའི་གཞི་ཡིན་པའི་ཕྱིར། ཞེས་འཆད་པ་ལ། དམིགས་པ་ཆོས་རྣམས་ཐམས་ཅད་དེ། ཞེས་པ་འདི་བྱུང༌། གཉིས་པ་ནི། ཆོས་དེ་ཡང་དབྱེ་ན་གསུམ་དུ་ཡོད་དེ། དགེ་མི་དགེ་ལུང་མ་བསྟན་གསུམ་དུ་ཡོད་པའི་ཕྱིར། ཞེས་པ་ནི། དེ་ཡང་དགེ་ལ་སོགས་པ་ཡིན། །ཞེས་པས་བསྟན། གསུམ་པ་ནི་འདིར་བསྟན་སྒྲུབ་པའི་དམིགས་པ་ཆོས་ཅན། ཁྱོད་ལ་རྒྱས་པར་ཕྱེ་ན་བརྒྱད་ཡོད་དེ། ལམ་གྱི་སྒོ་ནས་འཇིག་རྟེན་དང་འཇིག་རྟེན་ལས་འདས་པའི་ཆོས་གཉིས།

སྤང་གཉེན་གྱི་སྒོ་ནས་དབྱེ་ན། ཟག་བཅས་ཟག་མེད་གཉིས། བདེན་གཉིས་ཀྱི་སྒོ་ནས་འདུས་བྱས་དང་འདུས་མ་བྱས་གཉིས། འབྲས་བུའི་སྒོ་ནས། སློབ་མ་ཉན་ཐོས་དང་ཐུན་མོང་བའི་ཡོན་ཏན་དང༌། སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་དང་གཉིས་ཡོད་པའི་ཕྱིར། ཞེས་པ་ནི། འཇིག་རྟེན་པ་ཡི་རྟོགས་པ་དང༌། །ཞེས་པ་ནས། གང་དག་ཐུབ་པའི་ཐུན་མོང་མིན་ཞེས་པའི་བར་གྱིས་བསྟན། ཚིག་རྐང་ཕྱི་མ་འདིས་འབྲས་བུ་སངས་རྒྱས་སའི་ཆོས་རྣམས་ཀྱང་སྒྲུབ་པའི་དམིགས་པ་ཡིན་པར་བསྟན་ནོ། །དེ་སྒྲུབ་པའི་དམིགས་པ་ཡིན་པའི་རྒྱུ་མཚན་ཡང༌། བྱང་ཆུབ་སེམས་དཔས་སངས་རྒྱས་ཀྱི་ཡོན་ཏན་དེ་རྣམས་ད་ལྟ་མངོན་སུམ་དུ་ ༼༡༥༠༽ རྟོགས་པ་མ་ཡིན་ཀྱང༌། འབྲས་བུ་མཐར་ཐུག་ཐོབ་པ་ལ་ཡོན་ཏན་དེ་དག་ལ་སྒྲོ་འདོགས་ཆོད་ནས་བསྒོམ་པས་ཉམས་སུ་བླངས་པ་སྔོན་དུ་འགྲོ་དགོས་པ་ཡིན་ནོ། །སྒྲུབ་པའི་དམིགས་པ་བསྟན་ཟིན་ནས། །དེའི་འོག་ཏུ་སྒྲུབ་པའི་ཆེད་དུ་བྱ་བ་སྟོན་ཏེ། སྒྲོ་འདོགས་ཆོད་པའི་དོན་དེ་ཡང་ཆེད་དུ་བྱ་བ་ཆེན་པོ་གསུམ་ཐོབ་པའི་ཆེད་དུ་འབད་པས་ཉམས་སུ་བླངས་དགོས་པའི་ཕྱིར། དེ་ཡང་ཆེད་དང་ནི་ཞེས་པ་ལ་འཕྲོས་ནས། ཐེག་ཆེན་སྒྲུབ་པའི་ཆེད་དུ་བྱ་བ་དེ་གང་ཞེ་ན། དེ་ཆོས་ཅན། ཁྱོད་ལ་དབྱེ་ན་གསུམ་དུ་ཡོད་དེ། རང་རྒྱུད་ལྡན་གྱི་གང་ཟག་སེམས་ཅན་ཀུན་གྱི་མཆོག་ཉིད་དུ་བྱེད་པའི་སེམས་ཆེན་པོ་དང༌། དེ་ལྟར་བྱེད་པའི་སྤོང་པ་ཆེན་པོ་དང༌། དེ་ལྟར་བྱེད་པའི་རྟོགས་པ་ཆེན་པོ་དང་གསུམ་དུ་ཡོད་པའི་ཕྱིར། ཞེས་པ་ན། སེམས་ཅན་ཀུན་མཆོག་ཅེས་སོགས་ཚིགས་བཅད་གཅིག་གིས་བསྟན། འདིའི་དངོས་བསྟན་གྱི་སེམས་ཆེན་པོ་དང༌། སངས་རྒྱས་སའི་སེམས་བསྐྱེད་དོན་གཅིག འདིའི་དངོས་བསྟན་གྱི་སྤོང་བ་ཆེན་པོ་དང༌། སངས་རྒྱས་འཕགས་པའི་རྒྱུད་ཀྱི་སྤོང་བ་དོན་གཅིག འདིའི་དངོས་བསྟན་གྱི་རྟོགས་པ་ཆེན་པོ་དང༌། རྣམ་མཁྱེན་དོན་གཅིག་ཡིན་ཅིང༌། འདིའི་དངོས་བསྟན་གྱི་སྒྲུབ་པའི་ཆེད་དུ་བྱ་བ་ཡིན་ན།

ཐེག་ཆེན་སྒྲུབ་པའི་མཐར་ཐུག་གི་ཆེད་དུ་བྱ་བ་དང༌། ཐེག་ཆེན་སྒྲུབ་པའི་ཐོབ་བྱ་མཐར་ཐུག་ཡིན་པས་ཁྱབ་པ་ཡིན་ནོ། །ཁ་ཅིག ཐེག་ཆེན་སྒྲུབ་པའི་ཆེད་དུ་བྱ་བ་ཆེན་པོ་གསུམ་པོ་གང་རུང་ཡིན་ན། ཆེད་དུ་བྱ་བ་འདིར་ཤེས་བྱ་ཞེས་པའི་དངོས་བསྟན་གྱི་ ༼༡༥༡༽ ཆེད་དུ་བྱ་བ་ཡིན་པས་ཁྱབ། ཐེག་ཆེན་སྒྲུབ་པའི་མཐར་ཐུག་གི་ཆེད་དུ་བྱ་བ་ཡིན་ན། ཆེད་དུ་བྱ་བ་འདིར་ཤེས་བྱ་ཞེས་པའི་དངོས་བསྟན་གྱི་ཆེད་དུ་བྱ་བ་ཡིན་པས་ཁྱབ། སེམས་ཅན་ཀུན་མཆོག་ཞེས་པའི་དངོས་བསྟན་གྱི་སེམས་ཅན་གྱི་མཆོག་ཡིན་ན། སེམས་ཅན་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། བྱང་འཕགས་ཀྱི་རྒྱུད་ཀྱི་སེམས་ཆོས་ཅན། དེར་ཐལ། དེའི་ཕྱིར་ཏེ། ཐེག་ཆེན་སྒྲུབ་པའི་གནས་སྐབས་ཀྱི་ཆེད་དུ་བྱ་བར་གྱུར་པའི་ཆེན་པོ་གསུམ་པོ་གང་རུང་ཡིན་པའི་ཕྱིར་ཏེ། དེར་གྱུར་པའི་སེམས་ཆེན་པོ་ཡིན་པའི་ཕྱིར། མ་གྲུབ་ན། དེར་ཐལ། དེར་གྱུར་པའི་སེམས་ཆེན་པོ་ཡོད་པའི་ཕྱིར་ཏེ། དེར་གྱུར་པའི་ཆེན་པོ་གསུམ་ཀ་ཡོད་པའི་ཕྱིར་ཏེ། ཆེད་དུ་བྱ་དང་མངོན་ཤེས་དྲུག ཅེས་གསུངས་པ་འཐད་པའི་ཕྱིར། རྩ་བར་འདོད་ན། དེ་ཆོས་ཅན། ཐེག་ཆེན་སྒྲུབ་པའི་མཐར་ཐུག་གི་ཆེད་དུ་བྱ་བ་ཡིན་པར་ཐལ། འདོད་པའི་ཕྱིར། གཉིས་པ་ལ་ལོངས་སྐུ་ཆོས་ཅན། དེར་ཐལ། དེའི་ཕྱིར་ཏེ། ཐེག་ཆེན་སྒྲུབ་པའི་ཐོབ་བྱ་མཐར་ཐུག་ཡིན་པའི་ཕྱིར་ཏེ། འབྲས་བུ་ཆོས་སྐུ་ཡིན་པའི་ཕྱིར་ཏེ། སངས་རྒྱས་འཕགས་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཐེག་ཆེན་སྒྲུབ་པའི་མཐར་ཐུག་གི་ཆེད་དུ་བྱ་བར་གྱུར་པའི་ཆེན་པོ་གསུམ་པོ་གང་རུང་ཡིན་པར་ཐལ། འདོད་པའི་ཕྱིར། འདོད་ན། སངས་རྒྱས་འཕགས་པའི་རྒྱུད་ཀྱི་སྤངས་རྟོགས་གང་རུང་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། གཟུགས་སྐུ་ ༼༡༥༢༽ ཡིན་པའི་ཕྱིར། གསུམ་པ་ལ། སྟོན་པ་ཤཱཀྱ་ཐུབ་པ་ཆོས་ཅན། དེར་ཐལ། དེའི་ཕྱིར་ཏེ། སེམས་ཅན་ཀུན་གྱི་མཆོག་ཡིན་པའི་ཕྱིར་ཏེ། དེ་ཀུན་གྱི་གཙོ་བོ་ཡིན་པའི་ཕྱིར་ཏེ།

འགྲོ་བ་ཀུན་གྱི་གཙོ་བོ་ཡིན་པའི་ཕྱིར་ཏེ། འགྲོ་བ་ཀུན་གྱི་བླ་མ་ཡིན་པའི་ཕྱིར་ཏེ། སྟོན་པ་སངས་རྒྱས་ཡིན་པའི་ཕྱིར། རྩ་བར་འདོད་ན་སླ། དེས་ན་རིགས་དྲུག་གི་སེམས་ཅན་ནས་བྱང་སེམས་ས་བཅུ་པའི་བར་ནི། སེམས་ཅན་ཀུན་ཞེས་པའི་དངོས་བསྟན་གྱི་སེམས་ཅན་དང༌། སངས་རྒྱས་འཕགས་པ་རྣམས་ནི་ཀུན་མཆོག་ཅེས་པའི་དངོས་བསྟན་གྱི་མཆོག་ཡིན་ནོ། །སྒྲུབ་པའི་ཆེད་དུ་བྱ་བ་བསྟན་ཟིན་ནས། །དེའི་འོག་ཏུ་སྒྲུབ་པ་རང་གི་ངོ་བོ་སྟོན་ཏེ། ཆེད་དུ་བྱ་བ་དེ་ཡང་སྒྲུབ་པ་རང་གི་ངོ་བོས་སྒྲུབ་དགོས་པའི་ཕྱིར། འདི་ལ་ཡུལ་གྱི་སྒྲུབ་པ་དང༌། མངོན་རྟོགས་ཀྱི་སྒྲུབ་པའི་ཁྱད་པར། སྒྲུབ་པ་བཞིའི་ས་མཚམས། སྒྲུབ་པ་བཞིའི་གྲངས་དང་གོ་རིམ་ངེས་པ། སོ་སོའི་དོན་ལ་འཇུག་པ་དང་བཞི་ལས། དང་པོ་ཡུལ་གྱི་སྒྲུབ་པ་དང༌། སྤྱིའི་སྒྲུབ་པ་དང༌། རྣམ་རྫོགས་སྦྱོར་བ་མིན་པར་གྱུར་པའི་ཐེག་ཆེན་སྒྲུབ་པའི་ཉམས་ལེན་རྣམས་དོན་གཅིག མཚན་གཞི་ནི། ཐེག་ཆེན་གྱི་ཚོགས་ལམ་ཕལ་པའི་གནས་སྐབས་ཀྱི་སྒྲུབ་པ་དེ་ཡིན་ཏེ། དེའི་གནས་སྐབས་ཀྱི་སྒྲུབ་པ་དེ། དཀར་པོའི་ཆོས་ཀྱི་རྟེན་གྱི་བྱ་བ་ཙམ་གཙོ་བོར་གྱུར་པའི་སྒྲུབ་ ༼༡༥༣༽ པ་ཡིན་ཞིང༌། ཕར་ཕྱིན་དྲུག་ལྡན་གྱི་མངོན་རྟོགས་ཉམས་སུ་ལེན་ཚུལ་ལ་མཁས་པའི་སྒྲུབ་པ་མ་ཡིན་པའི་ཕྱིར། གཉིས་པ་མངོན་པར་རྟོགས་པའི་སྒྲུབ་པ་དང༌། བྱེ་བྲག་གི་སྒྲུབ་པ་དང༌། རྣམ་རྫོགས་སྦྱོར་བས་བསྡུས་པའི་སྒྲུབ་པ་རྣམས་དོན་གཅིག མཚན་གཞི་ནི། ཐེག་ཆེན་གྱི་ཚོགས་ལམ་ཁྱད་པར་ཅན་ཡན་ཆད་ཀྱི་སྒྲུབ་པ་ཡིན་ཏེ། དེ་ཡན་ཆད་ཀྱི་སྒྲུབ་པ་དེ་མངོན་པར་རྟོགས་པ་རེ་རེ་བཞིན་ཕར་ཕྱིན་དྲུག་ལྡན་དུ་ཉམས་སུ་ལེན་ཚུལ་ལ་མཁས་པའི་སྒྲུབ་པ་ཡིན་པའི་ཕྱིར། ཚོགས་ལམ་ཕལ་པ་དང༌། ཁྱད་པར་ཅན་གྱི་ཁྱད་པར་ནི། ཐེག་ཆེན་གྱི་གདམས་ངག་ལ་ཐོས་བསམ་བྱེད་བཞིན་པ་ཙམ་ལས་སྔར་བསྒོམ་པ་ལམ་བཞུགས་པས་སངས་རྒྱས་སོགས་ཀྱི་ཡུལ་ལྔ་ལ་མཁས་པའི་དད་སོགས་ལྔ་མ་ཐོབ་པའི་ཚོགས་ལམ་ནི།

ཚོགས་ལམ་ཕལ་པ་དང༌། གདམས་ངག་ལ་ཐོས་བསམ་མཐར་ཕྱིན་ནས། དེའི་དོན་བསྒོམ་པས་སངས་རྒྱས་སོགས་ཀྱི་ཡུལ་ལྔ་ལ་མཁས་པའི་དད་སོགས་ལྔ་ཐོབ་པའི་ཚོགས་ལམ་ནི། ཚོགས་ལམ་ཁྱད་པར་ཅན་ཏེ། འདི་སྐད་དུ་ཉིར་སྣང་དང༌། དོན་གསལ་གྱི་ལུང་དྲངས་པ་དེས་ཤེས་ནུས་སོ། །ཚོགས་ལམ་ཁྱད་པར་ཅན་ལ་བདག་མེད་རྟོགས་པས་ཁྱབ། ཕལ་པ་ལ་བདག་མེད་རྟོགས་མ་རྟོགས་གཉིས་ས་ཡོད་དོ། །གཉིས་པ་ས་མཚམས་ནི། དོན་གསལ་ལས། དེ་ལྟར་ཇི་ལྟ་བ་བཞིན་དུ་སྦྱོར་བ་དང༌། མཐོང་བ་དང་བསྒོམ་པ་དང༌། ཁྱད་པར་གྱི་ལམ་གྱི་ངོ་བོ་ཉིད་ཀྱི་སྒྲུབ་པའི་མཚན་ཉིད། གོ་ཆ་དང༌། འཇུག་པ་དང༌། ཚོགས་དང༌། ངེས་ ༼༡༥༤༽ པར་འབྱུང་བ་རྣམས་ཞེས་གསུངས་པས། སྒྲུབ་པ་བཞིའི་ས་མཚམས་སྟོན་ཏེ། གོ་སྒྲུབ་ནི། མཐོང་ལམ་ལ་རྒྱུད་ནས་སྦྱོར་བའི་ཚོགས་ལམ་ཁྱད་པར་ཅན་ནས་རྒྱུན་མཐའི་བར་ན་ཡོད། འཇུག་སྒྲུབ་ནི་མཐོང་ལམ་ལ་ཉེ་བར་སྦྱོར་བའི་སྦྱོར་ལམ་དྲོད་སྐད་ཅིག་མ་དང་པོ་ནས་རྒྱུན་མཐའི་བར་ན་ཡོད། སྙིང་རྗེའི་ཚོགས་སྒྲུབ་སོགས་ཚོགས་སྒྲུབ་དང་པོ་བཅོ་ལྔ་ནི། མཐོང་ལམ་ལ་མངོན་སུམ་དུ་སྦྱོར་བའི་སྦྱོར་ལམ་ཆོས་མཆོག་ཆེན་པོ་ནས། རྒྱུན་མཐའི་བར་ན་ཡོད། སའི་ཚོགས་སྒྲུབ་ནི། ས་བཅུའི་རྗེས་ཐོབ་ན་ཡོད་དེ། སའི་ཡོངས་སྦྱོང་དང་དོན་གཅིག་པའི་ཕྱིར། གཉེན་པོའི་ཚོགས་སྒྲུབ་ནི། མཐོང་ལམ་དང་བསྒོམ་ལམ་མཉམ་བཞག་ན་ཡོད་དེ། མཐོང་སྤངས་གཉེན་པོའི་ཚོགས་སྒྲུབ་ཡིན་ན། ཐེག་ཆེན་གྱི་མཐོང་ལམ་བར་ཆད་མེད་ལམ་དང༌། བསྒོམ་སྤང་གཉེན་པོའི་ཚོགས་སྒྲུབ་ཡིན་ན། ཐེག་ཆེན་གྱི་བསྒོམ་ལམ་བར་ཆད་མེད་ལམ་ཡིན་དགོས་པའི་ཕྱིར། ངེས་འབྱུང་སྒྲུབ་པ་ནི། ས་བརྒྱད་པ་ནས་རྒྱུན་མཐའི་བར་ན་ཡོད་དེ། དེ་ཡིན་ན། དག་སའི་ཉམས་ལེན་ཁྱད་པར་ཅན་ཡིན་དགོས་པའི་ཕྱིར། འདིར་ཁ་ཅིག སྒྲུབ་པ་བཞི་ཕྱི་མ་ཕྱི་མ་ལ། སྔ་མ་སྔ་མས་ཁྱབ་ཟེར་ཡང་ཇི་ལྟར་འཐད་བརྟག་པར་ཡ་དགོས་སོ། །གསུམ་པ་གྲངས་དང་གོ་རིམ་ནི། འདིར་སྤངས་བྱ་མཐོང་སྤང་དང་བསྒོམ་སྤངས་གཉིས་སྤོང་བར་བྱེད་པ་ལ།

དང་པོ་གོ་སྒྲུབ། དེ་ནས་འཇུག་སྒྲུབ་སོགས་གོ་རིམ་ངེས་པ་ཅན་ཡིན་ཏེ། འཇིག་རྟེན་གྱི་དམག་དཔོན་དཔའ་བོ་དེ་ཕ་རོལ་གྱི་གཡུལ་ལས་རྒྱལ་བར་བྱེད་པ་ལ། དང་པོ་གོ་ཆ་ 

༼༡༥༥༽ བགོས་པ། དེ་ནས་གཡུལ་དུ་འཇུག་པ། དེ་ནས་དཔུང་གི་ཚོགས་མ་ལུས་པར་བསོག་པ། དེ་ནས་ཕ་རོལ་དང་གཡུལ་བསྐྲད་དེ། དེ་ལས་རྒྱལ་བ་དང་བཞི་ཡོད་པ་ལྟར། འདིར་ཡང་སྤང་བྱ་གཉིས་པོ་དེ་སྤོང་བའི་ཆེད་དུ་བསམ་པས་གོ་བགོས་པ་ནི་གོ་སྒྲུབ། སྦྱོར་བས་ཚུལ་བཞིན་དུ་ཞུགས་པ་ནི་འཇུག་སྒྲུབ། གཉེན་པོའི་སྤུང་ཚོགས་བསོག་སྟེ་སྤང་བྱ་དང་གཡུལ་བསྐྲད་པ་ནི་ཚོགས་སྒྲུབ། མི་མཐུན་ཕྱོགས་ལས་ངེས་པར་འབྱུང་བ་ཐོབ་པ་དེ་ངེས་འབྱུང་སྒྲུབ་པ་ཡིན་པའི་ཕྱིར། དེ་ལྟར་ན་གྲངས་དང་གོ་རིམ་གཉིས་ཆར་ངེས་སོ། །དེ་སྐད་དུ་ཉི་སྣང་ལས། གོ་ཆ་སྒྲུབ་པ་ལ་སོགས་པ་འདི་རྣམས་གོ་རིམ་གྱི་ཚུལ་འདི་རིགས་པ་ཉིད་ཡིན་ཏེ། གོ་བགོས་པ་ནི་འཇུག་གོ །ཞུགས་པ་ནི་དཔུང་གི་ཚོགས་སོ། །དཔུང་གི་ཚོགས་བསོག་པ་ནི་མི་རྒྱལ་བ་ལས་རྒྱལ་བར་ཐོབ་པས་ངེས་པར་འབྱུང་བ་ཡིན་པའི་ཕྱིར་རོ། །ཞེས་གསུངས་ལ། དེ་ཡང་གོ་བགོས་པ་ནི་ཞེས་པས་གོ་སྒྲུབ་བསྟན། འཇུག་གོ་ཅེས་པས་འཇུག་སྒྲུབ་དང༌། ཞུགས་པ་ནི་དཔུང་གི་ཚོགས་སོ་ཞེས་པས་ཚོགས་སྒྲུབ་དང༌། དེ་མན་ཆད་ཀྱི་ངེས་འབྱུང་སྒྲུབ་པ་བསྟན་པ་ཤེས་པར་བྱའོ། །བཞི་པ་སོ་སོའི་དོན་ལ་ལྔ་ལས། དང་པོ་གོ་སྒྲུབ་ནི། གོ་ཆ་འཇུག་པའི་བྱ་བ་དང་ཞེས་པ་ལ་འཕྲོས་ནས། གོ་སྒྲུབ་གང་ཞེ་ན། འདི་ལ་སྦྱིན་པའི་ཕར་ཕྱིན་གྱི་གོ་སྒྲུབ་སོགས་དྲུག་ཡོད་ཅིང༌། དྲུག་པོ་རེ་རེ་ཡང་སྡུད་བྱེད་ཀྱི་ཕར་ཕྱིན་དེ་དང་དེའི་ནང་དུ། རང་གི་སྡུ་བྱའི་ཕར་ཕྱིན་ ༼༡༥༦༽ དྲུག་ཚང་བར་ཉམས་སུ་ལེན་པའི་ཉམས་ལེན་ཁྱད་པར་ཅན་ཡིན་ནོ་ཞེས་པ་ནི། དེ་དག་སོ་སོར་ཞེས་པ་ནས་དྲུག་མཚན་དྲུག་གིས་ཇི་བཞིན་བཤད་ཅེས་པའི་བར་གྱིས་བསྟན། དྲུག་ཚན་དྲུག་ནི་སྦྱིན་པ་ལྟ་བུ་གཅིག་ལ་སྦྱིན་པའི་སྦྱིན་པ་ནས། སྦྱིན་པའི་ཤེས་རབ་ཀྱི་བར་དྲུག ཚུལ་ཁྲིམས་ལ་ཡང་ཚུལ་ཁྲིམས་ཀྱི་སྦྱིན་པ་ནས། ཚུལ་ཁྲིམས་ཀྱི་ཤེས་རབ་ཀྱི་བར་དྲུག དེ་བཞིན་དུ་བཟོད་པ་སོགས་གཞན་བཞི་ལའང་དྲུག་དྲུག་ཏུ་ཕྱེ་བས་སུམ་ཅུ་རྩ་དྲུག་ཏུ་འགྱུར་རོ། །མདོར་ན་ཕར་ཕྱིན་རེ་རེའི་ནང་དུ་ཡང་ཕར་ཕྱིན་དྲུག་ཚང་བར་ཉམས་སུ་ལེན་ཅིང༌།

བསམ་པས་གོ་བགོས་པའི་སེམས་དཔའི་རྣལ་འབྱོར་དེ་གོ་སྒྲུབ་ཀྱི་མཚན་ཉིད་ཡིན་ནོ། །སྐབས་འདིའི་ཕར་ཕྱིན་དྲུག་ནི། རྒྱུ་སྦྱིན་པའི་ཕར་ཕྱིན་སོགས་ཀྱི་ཉམས་ལེན་ལ། ཕར་ཕྱིན་གྱི་མིང་བཏགས་པ་ཙམ་ཡིན་ཏེ། ཕར་ཕྱིན་མཚན་ཉིད་པ་སངས་རྒྱས་ཀྱི་ས་ཁོ་ནར་ཡོད་པའི་ཕྱིར་དང༌། རྒྱུ་སྦྱིན་པའི་ཕར་ཕྱིན་སོགས་ཀྱང་ས་དང་པོ་ནས་ཡོད་པར་བཞེད་པའི་ཕྱིར། ཁ་ཅིག་ཐེག་ཆེན་གྱི་སློབ་ལམ་ཡིན་ན། གོ་སྒྲུབ་ཡིན་པས་ཁྱབ་ཟེར་བ་མི་འཐད་དེ། ཐེག་ཆེན་གྱི་ཚོགས་ལམ་ཕལ་པའི་མ་ངེས་སོ། །གཉིས་པ་འཇུག་སྒྲུབ་ནི། འཇུག་པའི་བྱ་བ་དང༌། ཞེས་པ་ལ་འཕྲོས་ནས། འཇུག་སྒྲུབ་གང་ཞེ་ན། འཇུག་སྒྲུབ་ཆོས་ཅན། ཁྱོད་ལ་འཇུག་བྱ་ཐེག་ཆེན་གྱི་སྒོ་ནས་དགུར་ཡོད་དེ། མི་དམིགས་པའི་ཤེས་རབ་ཀྱིས་ཟིན་པའི་བསམ་གཏན་གཞི་ལ་འཇུག་པའི་སྒྲུབ་པ། གཟུགས་མེད་ཀྱི་སྙོམས་འཇུག་བཞི་ལ་ ༼༡༥༧༽ འཇུག་པའི་སྒྲུབ་པ། ཕར་ཕྱིན་དྲུག་ལ་འཇུག༴ བྱམས་སོགས་ཚད་མེད་བཞི་ལ༴ དམིགས་མེད་ཀྱི་ཤེས་རབ་དང་ལྡན་པ་ལ༴ འཁོར་གསུམ་དུ་རྣམ་པར་མི་རྟོག་པ་ལ༴ གནས་སྐབས་ཀྱི་ཆེད་དུ་བྱ་བ་ཆེན་པོ་གསུམ་ལ༴ རྣམ་མཁྱེན་གྱི་རྒྱུ་མངོན་ཤེས་དྲུག་ལ༴ རྣམ་མཁྱེན་དངོས་ལ་འཇུག་པའི་སྒྲུབ་པ་དང་དགུ་ཡོད་དོ། །ཅེས་པ་ནི། བསམ་གཏན་གཟུགས་མེད་ཅེས་པ་ནས་འཛེག་པ་ཡིན་པ་ཤེས་པར་བྱ། ཞེས་པའི་བར་གྱིས་བསྟན། མདོར་ན་རང་གི་འཇུག་བྱའི་ཐེག་པ་དགུ་པོ་གང་རུང་ལ་སྟོང་ཉིད་རྟོགས་པའི་བསྒོམ་བྱུང་གཙོ་བོར་གྱུར་པའི་སྒོ་ནས་རྟག་སྦྱོར་གྱི་བརྩོན་འགྲུས་ཀྱི་འཛེག་པར་བྱེད་པའི་སེམས་དཔའི་རྣལ་འབྱོར། འཇུག་སྒྲུབ་ཀྱི་མཚན་ཉིད་ཡིན་ནོ། །ཁ་ཅིག ཐེག་ཆེན་གྱི་སྦྱོར་མཐོང་བསྒོམ་གསུམ་པོ་གང་རུང་ཡིན་ན། འཇུག་སྒྲུབ་ཡིན་པས་ཁྱབ་ཟེར་བ་མི་འཐད་དེ། ཐེག་ཆེན་གྱི་མཐོང་བསྒོམ་བར་ཆད་མེད་ལམ་རྣམས་གཉེན་པོའི་ཚོགས་སྒྲུབ་ཙམ་ལས། གོ་སྒྲུབ་དང་འཇུག་སྒྲུབ་ཡིན་པ་ལ་ཤེས་བྱེད་མེད་པའི་ཕྱིར། གལ་ཏེ་ཡིན་ན་གོ་སྒྲུབ་དྲུག་པོ་གང་ཡིན་དང༌།

འཇུག་སྒྲུབ་དགུ་པོ་གང་ཡིན་སྨྲ་དགོས་ཏེ། དཔྱད་པས་གསལ་ལོ། །གསུམ་པ་ཚོགས་སྒྲུབ་ལ། ཚོགས་བཅུ་བདུན་སྤྱིར་བསྟན་པ། རྟོགས་དཀའ་བ་བྱེ་བྲག་ཏུ་བཤད་པ་གཉིས། དང་པོ་ནི། ཚོགས་ནི་ཞེས་པ་ལས་འཕྲོས་ནས། ཚོགས་སྒྲུབ་གང་ཞེ་ན། དེ་ཆོས་ཅན། ཁྱོད་ལ་དབྱེ་ ༼༡༥༨༽ ན་བཅུ་བདུན་ཡོད་དེ། བརྩེ་བ་སྙིང་རྗེ་ཆེན་པོའི་ཚོགས་སྒྲུབ་དང༌། སྦྱིན་པའི་དང༌། ཚུལ་ཁྲིམས་ཀྱི་དང༌། བཟོད་པའི༴ བརྩོན་འགྲུས་ཀྱི༴ བསམ་གཏན་གྱི༴ ཤེས་རབ་ཀྱི༴ གཞན་དོན་ལ་རྩེ་གཅིག་པའི་གཞི་གནས་ཀྱི༴ སྟོང་ཉིད་རྟོགས་པའི་ལྷག་མཐོང་གི༴ ཤེས་རབ་དང་སྙིང་རྗེ་ཟུང་དུ་འབྲེལ་བའི༴ གཞན་དོན་བྱེད་པའི་ཐབས་ལ་མཁས་པའི་སྟོང་ཉིད་རྟོགས་པའི་ཡེ་ཤེས་ཀྱི༴ བསོད་ནམས་ཀྱི་དང༌། དེ་ཁོ་ན་ཉིད་ཀྱི་མཐོང་བའི་ལམ་གྱི༴ མི་བརྗེད་པའི་གཟུངས་ཀྱི༴ སཱི་དང༌། གཉེན་པོའི་ཚོགས་སྒྲུབ་དང་བཅུ་བདུན་ཡོད་པའི་ཕྱིར་ཞེས་པ་ནི། བརྩེ་དང་ཞེས་པ་ནས། རིམ་པ་ཡིན་པར་ཤེས་པར་བྱ། །ཞེས་པའི་བར་གྱིས་བསྟན། མདོར་ན་ཚོགས་བཅུ་བདུན་པོ་གང་རུང་གི་སྒོ་ནས་མཐར་ཐུག་གི་བྱང་ཆུབ་སྒྲུབ་པ་ལ་ནུས་པ་མཐུ་ཅན་དུ་གྱུར་པའི་སེམས་དཔའི་རྣལ་འབྱོར་ཚོགས་སྒྲུབ་ཀྱི་མཚན་ཉིད་ཡིན་ཏེ། དོན་གསལ་ལས། སྙིང་རྗེ་ལ་སོགས་པ་འདི་དག་གིས་ཡང་དག་པར་སྒྲུབ་པའི་ངོ་བོས་བྱང་ཆུབ་ཆེན་པོ་འཛིན་པར་བྱེད་པའི་ཕྱིར། སྙིང་རྗེ་ཆེན་པོ་ལ་སོགས་པ་ནི། ཚོགས་ཡིན་པའི་ཚོགས་ཀྱི་སྒྲུབ་པ་རྣམ་པ་བཅུ་བདུན་ནོ། །ཞེས་གསུངས་པའི་ཕྱིར། ཁ་ཅིག ཐེག་ཆེན་གྱི་སྦྱོར་ལམ་ཆོས་མཆོག་ཆེན་པོ་ཐོབ་པའི་སེམས་དཔའ་རྣལ་འབྱོར་ཡིན་ན། ཚོགས་སྒྲུབ་ཡིན་པས་ཁྱབ་གསུངས་ཡང་བརྟག་པར་བྱ་སྟེ། ཐེག་ཆེན་གྱི་མཐོང་བསྒོམ་རྣམ་གྲོལ་ལམ་རྣམས་ཚོགས་སྒྲུབ་བཅུ་བདུན་པོ་གང་ཡིན་དཔྱད་ན། དཀའ་བར་ ༼༡༥༩༽ སྣང་ངོ༌། །གཉིས་པ་རྟོགས་དཀའ་བ་བྱེ་བྲག་ཏུ་བཤད་པ་ལ། ཡེ་ཤེས་ཀྱི་ཚོགས་བྱེ་བྲག་ཏུ་བཤད་པ། སའི་ཚོགས་བྱེ་བྲག་ཏུ་བཤད་པ། གཉེན་པོའི་ཚོགས་བྱེ་བྲག་ཏུ་བཤད་པ་དང་གསུམ་ལས།

དང་པོ་ནི། ཡེ་ཤེས་དང་ནི་བསོད་ནམས་དང༌། །ཞེས་པའི་ཡེ་ཤེས་ཀྱི་ཚོགས་དེ་ལ། གཞུང་རྩ་བར་རྒྱས་བཤད་དངོས་སུ་མེད་ཀྱང༌། འབྲེལ་བར་འབྱུང་བས། དེ་བཞིན་བཤད་ན་ཡེ་ཤེས་ཀྱི་ཚོགས་ཆོས་ཅན། ཁྱོད་ལ་ཡུལ་སྟོང་ཉིད་ཀྱི་སྒོ་ནས་ཉི་ཤུར་ཡོད་དེ། ནང་སྟོང་པ་ཉིད་རྟོགས་པའི་ཡེ་ཤེས་ཀྱི་ཚོགས་དང༌། ཕྱི་སྟོང་པ་ཉིད་རྟོགས་པའི་དང༌། དེ་གཉིས་ཀ༴ སྟོང་པ་ཉིད་སྟོང་པ་ཉིད༴ ཆེན་པོ་སྟོང་པ༴ དོན་དམ་པའི་སྟོང༴ འདུས་བྱས་སྟོང༴ འདུས་མ་བྱས་སྟོང༴ མཐའ་ལས་འདས་པ་སྟོང༴ ཐོག་མ་དང་མཐའ་མ་མེད་པ་སྟོང༴ དོར་བ་མེད་པ་སྟོང༴ རང་བཞིན་སྟོང༴ ཆོས་ཐམས་ཅད་སྟོང༴ མཚན་ཉིད་སྟོང༴ མི་དམིགས་པ་སྟོང༴ དངོས་པོ་མེད་པའི་ངོ་བོ་ཉིད་སྟོང༴ དངོས་པོ་སྟོང༴ དངོས་མེད་སྟོང༴ རང་གི་ངོ་བོ་སྟོང་པ་ཉིད་རྟོགས་པའི་དང༌། གཞན་གྱི་ངོ་བོ་སྟོང་པ་ཉིད་རྟོགས་པའི་ཡེ་ཤེས་ཀྱི་ཚོགས་དང་ཉི་ཤུར་ཡོད་པའི་ཕྱིར། ཞེས་པ་ནི། དོན་གསལ་ལས། ནང་དང་ཕྱི་རོལ་རྣམས་དང་ནི། །གཉིས་དང་སྟོང་པའི་དངོས་པོ་དང༌། །ཕྱོགས་དང་མྱ་ངན་འདས་ལམ་དང༌། །རྐྱེན་ནས་སྐྱེས་དང་གཅིག་ཤོས་དང༌། །མཐའ་འདས་ཐོག་མ་དོར་བ་མེད། །རང་བཞིན་དང་ནི་ཆོས་ཀུན་ ༼༡༦༠༽ ཀུན་དང༌། །ཆོས་སྐྱེ་ལ་སོགས་འདས་སོགས་དང༌། །ལྡན་དང་གཅིག་ཤོས་ངོ་བོ་དང༌། །མཁའ་དང་སྟོང་པ་ཞེས་བྱ་དང༌། །ཆོས་ཀྱི་གཞན་གྱི་ངོ་བོ་ཉིད། །རང་རང་ངོ་བོས་སྟོང་པའི་ཕྱིར། །སྟོང་པ་ཉིད་ནི་ཉི་ཤུར་འདོད། །ཅེས་པས་བསྟན། ས་མཚམས་ནི། དང་པོ་གསུམ་ཚོགས་ལམ་ནས། བཞི་པ་སྦྱོར་ལམ་ནས། ལྔ་པ་ནས་བཅུ་གཅིག་པའི་བར་བདུན་ནི་རིམ་པ་བཞིན། ས་དང་པོ་སོགས་མ་དག་ས་བདུན་ན་ཡོད། བཅུ་གཉིས་དང་བཅུ་གསུམ་པ་ས་བརྒྱད་པ་ནས། བཅུ་བཞི་པ་དང་བཅོ་ལྔ་པ་ས་དགུ་པ་ནས། བཅུ་དྲུག་པ་དང་བཅུ་བདུན་པ་བཅུ་པ་ནས། ཕྱི་མ་གསུམ་ནི་སངས་རྒྱས་ཀྱི་སར་ཡོད་པར་སློབ་དཔོན་གྱི་འགྲེལ་ཆེན་ལས་བཤད་དོ། །དེ་ལ་ཡེ་ཤེས་ཀྱི་ཚོགས་དང་པོ་གསུམ་ཚོགས་ལམ་ན་ཡོད་ཀྱང༌།

དེའི་ཚོགས་སྒྲུབ་སྦྱོར་ལམ་ཆོས་མཆོག་ཆེན་པོ་ནས་ཡོད་པ་དང༌། སྟོང་ཉིད་ཕྱི་མ་གསུམ་རྟོགས་པའི་ཡེ་ཤེས་ཡ་མཐའ་སངས་རྒྱས་སར་ཡོད་ཀྱང༌། དེའི་ཚོགས་སྒྲུབ་སློབ་པ་མ་ཡིན་པས་རྣམ་དབྱེ་རྣམས་ཤེས་པར་བྱ་སྟེ། ཡེ་ཤེས་ཀྱི་ཚོགས་ནི་ཆོས་སྐུ་ཐོབ་བྱེད་ཀྱི་རྒྱུའི་གཙོ་བོར་གྱུར་པའི་ཉམས་ལེན་ཡིན་པས་སོ། །དེས་ན་ཡེ་ཤེས་ཀྱི་ཚོགས་དང༌། ཡེ་ཤེས་ཀྱི་ཚོགས་སྒྲུབ་ལ་སྤྱི་དང་བྱེ་བྲག་གི་ཁྱད་པར་ཡོད་དོ། །གཉིས་པ་སའི་ཚོགས་བྱེ་བྲག་ཏུ་བཤད་པ་ལ། ས་དགུ་ཡོངས་སྦྱོང་གི་སྒོ་ནས་བསྟན་པ་དང༌། ས་བཅུ་པ་ལ་འབྲས་བུའི་སྒོ་ནས་བསྟན་པ་གཉིས། དང་པོ་ནི། སའི་ཚོགས་སྒྲུབ་པ་དང༌། སའི་ཡོངས་སྦྱོང་དོན་གཅིག་སྟེ། ཉི་སྣང་དུ་སའི་ཚོགས་ན་བྱང་ཆུབ་སེམས་ ༼༡༦༡༽ དཔའི་ས་བཅུ་པོ་རྣམས་སོ་སོར་འདི་ཉིད་ཀྱི་ཡོངས་སུ་སྦྱོང་བའི་དབྱེ་བས་རྣམ་པ་བཅུར་འགྱུར་རོ། །ཞེས་གསུངས་པའི་ཕྱིར། ས་བཅུ་པའི་ཡོངས་སྦྱོང་ནི། གཞུང་རྩ་བར་རྒྱས་བཤད་དངོས་སུ་མ་བསྟན་ཀྱང་དེའི་རྗེས་ཐོག་ཏུ་ཚོགས་གཉིས་བསོག་པའི་ཉམས་ལེན་ཁྱད་པར་ཅན་ནི་ས་བཅུ་པའི་ཡོངས་སྦྱོང་ཡིན་ནོ། །དེས་ན་འདིར་ས་དང་པོའི་ཚོགས་སྒྲུབ་རྒྱས་པར་བཤད་པ་སོགས་དགུ་ཡོད་པ་ལས། དང་པོ་ནི། ལམ་དང་གཟུང་དང་ས་བཅུ་དང༌། །ཞེས་པ་ལ་འཕྲོས་ནས། ས་བཅུའི་ཚོགས་སྒྲུབ་གང་ཞེ་ན། རིམ་བཞིན་བཤད་པར་བྱ་བ་ལས། །ཐོག་མར་ས་དང་པོའི་ཚོགས་སྒྲུབ་ཆོས་ཅན། ཁྱོད་ལ་དབྱེ་ན་བཅུ་ཡོད་དེ། དགེ་བ་སྒྲུབ་པའི་ལྷག་བསམ་གྱི་ཡོངས་སྦྱོང་དང༌། རང་གཞན་ལ་ཕན་པའི་དངོས་པོ་ཐེག་ཆེན་གྱི་ཆོས་འཛིན་པའི་དང༌། སེམས་ཅན་རྣམས་ལ་སེམས་ཉེ་རིང་མེད་པ་མཉམ་པ་ཉིད་ཀྱི་དང༌། ཕྱི་ནང་གི་བདོག་པ་ཀུན་གཞན་ལ་གཏོང་བའི་དང༌། ཐེག་པ་ཆེན་པོའི་དགེ་བའི་བཤེས་གཉེན་བསྟེན་པ་དང༌། ཐེག་པ་གསུམ་གྱི་དམ་པའི་ཆོས་ཀྱི་དམིགས་པ་ཚོལ་བའི་དང༌། ཁྱིམ་ན་གནས་པ་ལ་ཡིད་མི་དགའ་བར་ངེས་པར་འབྱུང་བའི་དང༌། སངས་རྒྱས་ཀྱི་སྐུ་ཐོབ་པར་འདོད་པའི་ཡོངས་སྦྱོང་དང༌།

གདུལ་བྱ་དང་འཚམས་པར་དམ་པའི་ཆོས་སྟོན་པ་དང༌། དམ་བཅས་པའི་ཚིག་བདེན་པར་སྨྲ་བའི་ཡོངས་སྦྱོངས་དང་བཅུར་ཡོད་པའི་ཕྱིར་ཞེས་པ་ནི། ཡོངས་སུ་སྦྱོང་བ་རྣམ་བཅུ་ཡིས། །ཞེས་ ༼༡༦༢༽ པ་ནས། ཚིག་ནི་བཅུ་པ་ཡིན་པར་འདོད། །ཅེས་པའི་བར་གྱིས་བསྟན། བཅུ་པོ་འདི་དག་ཀྱང༌། རང་བཞིན་མི་དམིགས་པའི་ཤེས་རབ་ཀྱི་བརྩིས་ཟིན་ཏེ། སའི་སྤང་བྱ་སྐྱོན་སྤོང་ཞིང༌། ཡོན་ཏན་གོང་འཕེལ་དུ་བྱེད་པའི་སྒོ་ནས་ཡོངས་སུ་སྦྱོངས་ཤིང༌། ས་དང་པོ་མ་ལུས་པར་མཐར་ཕྱིན་པར་བྱེད་པ་ཡིན་ནོ། །ཞེས་པ་ནི། འདི་དག་ཅེས་སོགས་རྐང་པ་གཉིས་ཀྱིས་བསྟན། ཁྱད་ཆོས་འདི་ནི་ཕྱི་མ་རྣམས་ལའང་འགྲེའོ། །དེ་བཞིན་དུ་ས་གཉིས་པའི་ཚོགས་སྒྲུབ་ཆོས་ཅན། ཁྱོད་ལ་དབྱེ་ན་བརྒྱད་ཡོད་དེ། དགེ་བ་ཆོས་སྡུད་སོགས་ཚུལ་ཁྲིམས་གསུམ་ལ་བསླབ་པའི་ཡོངས་སྦྱོངས་དང༌། གཞན་ལ་ཕན་པར་བྱས་པ་ལ་དྲིན་གཟོ་བའི་དང༌། གཞན་གྱི་གནོད་པ་ལ་ཁོང་མི་ཁྲོ་བའི་བཟོད་པ་དང༌། དགེ་བའི་ཆོས་སྒྲུབ་པ་ལ་རབ་ཏུ་དགའ་བའི་དང༌། སེམས་ཅན་ཐམས་ཅད་ལ་སྙིང་བརྩེ་བའི་དང༌། བླ་མ་ལ་ཕྱག་སོགས་ཀྱིས་བཀུར་སྟིས་དང༌། བླ་མ་ལ་གུས་པས་ཆོས་ཇི་ལྟར་གསུངས་པ་བཞིན་སྒྲུབ་པའི་དང༌། སྦྱིན་སོགས་ཕར་ཕྱིན་དྲུག་ལ་བརྩོན་པའི་ཡོངས་སྦྱོང་དང་བརྒྱད་དུ་ཡོད་པའི་ཕྱིར་ཞེས་པ་ནི། ཚུལ་ཁྲིམས་བྱས་པ་ཞེས་པ་ནས། བརྒྱད་པ་སྦྱིན་ལ་སོགས་ལ་བརྩོན་ཞེས་པའི་བར་གྱིས་བསྟན། དེ་བཞིན་དུ་ས་གསུམ་པའི་ཚོགས་སྒྲུབ་ཆོས་ཅན། ཁྱེད་ལ་དབྱེ་ན་ལྔ་ཡོད་དེ། མངོན་པར་ཞེན་པའི་རློམ་པ་མེད་པའི་སྒོ་ནས་དམ་པའི་ཆོས་ཐོས་པས་མི་ངོམས་པའི་ཡོངས་སྦྱོང་དང༌། ཟང་ཟིང་གི་བསྙེན་བཀུར་འདོད་པ་མེད་པར་ཆོས་སྟོན་པའི་དང༌། རང་གི་སངས་རྒྱས་ ༼༡༦༣༽ ཀྱི་ཞིང་རྟེན་དང་བརྟེན་པ་ཀུན་སྦྱོང་བའི་དང༌། ཕན་ལན་དུ་གནོད་པ་བྱས་ཀྱང་ཡིད་ཡོངས་སུ་མི་སྐྱོ་བའི་དང༌། རང་གཞན་ལ་ལྟོས་ནས་མི་དགེ་བ་མི་བྱེད་པ་ངོ་ཚ་ཤེས་ཤིང་ཁྲེལ་ཡོད་པའི་ཡོངས་སྦྱོང་དང་ལྔར་ཡོད་པའི་ཕྱིར།

ཞེས་པ་ནི། ཐོས་པས་ཞེས་པ་ནས། རློམ་མེད་བདག་ཉིད་དེ་རྣམས་ལྔ། །ཞེས་པའི་བར་གྱིས་བསྟན། དེ་བཞིན་དུ་ས་བཞི་པའི་ཚོགས་སྒྲུབ་ཆོས་ཅན། ཁྱོད་ལ་དབྱེ་ན་བཅུ་ཡོད་དེ། ནགས་ཁྲོད་དགོན་པར་གནས་པའི་ཡོངས་སྦྱོང་དང༌། རྙེད་པ་མ་ཐོབ་ཀྱང་མངོན་པར་འདོད་པ་ཆུང་བའི་དང༌། རྙེད་པ་ཐོབ་ཀྱང་དོན་གཉེར་དགའ་བ་མེད་པས་ཆོག་ཤེས་པའི་དང༌། འཚོ་བ་བསོད་སྙོམས་པ་སོགས་སྦྱངས་པའི་ཡོན་ཏན་བཅུ་གཉིས་ཡང་དག་པར་སྡོམ་པར་བསྟེན་པའི་དང༌། བསླབ་པ་བླང་བ་སྲོག་གི་ཕྱིར་ཡང་མི་གཏོང་བ་དང༌། འདོད་ཡོན་ལ་ཉེས་པར་ལྟ་བའི་སྨོད་པ་དང༌། གདུལ་བྱའི་བློ་དང་འཚམས་པར་མྱང་འདས་ལ་འགོད་པར་གཞོལ་བའི་དང༌། ཕྱི་ནང་གི་བདོག་པ་ཀུན་གཏོང་བའི་དང༌། དགེ་བ་སྒྲུབ་པ་ལ་སེམས་མི་ཞུམ་པའི་དང༌། དངོས་པོ་ལ་མངོན་ཞེན་གྱི་ལྟ་བ་མེད་པའི་ཡོངས་སྦྱོང་དང་བཅུ་ཡོད་པའི་ཕྱིར། ཞེས་པ་ནི། གནས་ནས་ཞེས་པ་ནས། མི་ཞུམ་པ་ལྟ་བ་མེད། །ཅེས་པའི་བར་གྱིས་བསྟན། དེ་བཞིན་དུ་ས་ལྔ་པའི་ཚོགས་སྒྲུབ་ཆོས་ཅན། ཁྱོད་ལ་དབྱེ་ན་བཅུ་ཡོད་དེ། རྙེད་བཀུར་གྱི་དོན་དུ་སྐྱེ་བོའི་ཚོགས་དང་འདྲིས་པ་སྤོང་བའི་ཡོངས་སྦྱོང་དང༌། དད་པ་ཅན་གྱི་ཁྱིམ་ལ་འཁྲེན་པ་སྤོང་བའི་དང༌། སྐྱེ་བོ་མང་པོའི་གྲོང་ལ་སོགས་པ་འདུ་འཛིར་གྱུར་པའི་གནས་ལ་ཞེན་པ་སྤོང་བའི་དང༌། ༼༡༦༤༽ བདག་ལ་བསྟོད་པ་སྤོང་བའི་དང༌། གཞན་ལ་བརྙས་པ་སྤོང་བའི་དང༌། མི་དགེ་བའི་ལས་ལམ་བཅུ་སྤོང་བའི་དང༌། ཡོན་ཏན་གྱི་རློམ་པས་ཁེངས་པ་སྤོང་བའི་དང༌། དགེ་སྡིག་ལ་བླང་དོར་ཕྱིན་ཅི་ལོག་ཏུ་ཞེན་པ་སྤོང་བའི་དང༌། ལོག་ལྟ་ལ་སོགས་པའི་བློ་ངན་སྤོང་བའི་དང༌། ཉོན་མོངས་པ་དུག་གསུམ་ལ་བཟོད་པ་སྟེ་ཞེན་པ་སྤོང་བའི་ཡོངས་སྦྱོང་དང་བཅུར་ཡོད་པའི་ཕྱིར། ཞེས་པ་ནི། འབྲིས་དང་ཞེས་པ་ནས། ས་ལྔ་པ་ནི་ཡང་དག་ཐོབ་ཅེས་པའི་བར་གྱིས་བསྟན། དེ་བཞིན་དུ་ས་དྲུག་པའི་ཚོགས་སྒྲུབ་ཆོས་ཅན། ཁྱོད་ལ་དབྱེ་ན་བཅུ་གཉིས་ཡོད་དེ།

སྦྱིན་པའི་ཕར་ཕྱིན་སོགས་དྲུག་རྫོགས་པའི་ཡོངས་སྦྱོང་དྲུག་དང༌། གཉེན་པོ་ཕར་ཕྱིན་དྲུག་རྫོགས་པས་སྤང་བྱ་སློབ་མ་ཉན་ཐོས་ལ་དགའ་བའི་སེམས་དང༌། བསེ་རུ་ལྟ་བུའི་རང་རྒྱལ་ལ་དགའ་བའི་སེམས་དང༌། སྟོང་པ་ཉིད་ལ་སྐྲག་པའི་སེམས་སྤངས་པ་ཡོངས་སྤྱོད་གསུམ་དང༌། ཕྱི་ནང་གི་བདོག་པ་གང་བླང་ནའང་སེམས་མི་ཞུམ་པ་དང༌། ཕྱི་ནང་གི་བདོག་པ་ཀུན་བཏང་ཡང་མི་དགའ་བ་མེད་པའི་དང༌། རང་ཉིད་དབུལ་ཡང་སློབ་པ་པོའི་སྐྱེ་བོ་མི་སྤོང་བར་དེའི་རེ་བ་ཡོངས་སུ་རྫོགས་པར་བྱེད་པའི་ཡོངས་སྦྱོང་དང་བཅུ་གཉིས་ཡོད་པའི་ཕྱིར། ཞེས་པ་ནི་སྦྱིན་དང་ཞེས་པ་ནས་ས་ནི་དྲུག་པ་ཡང་དག་ཐོབ། །ཅེས་པར་གྱིས་བསྟན། དེ་བཞིན་དུ་ས་བདུན་པའི་ཚོགས་སྒྲུབ་ཀྱི་ངོས་སྐལ་གྱི་སྤང་བྱ་ལ་ཉི་ཤུར་ཡོད་པས། གཉེན་པོ་ཡོངས་སྦྱོང་ཀྱང་ཉི་ ༼༡༦༥༽ ཤུར་ཡོད་པ་ལས་རེ་ཞིག་སྤང་བྱ་ནི། བདག་ཏུ་འཛིན་པ་དང༌། སེམས་ཅན་དུ་འཛིན་པ༴ སྲོག་ཏུ་འཛིན༴ གང་ཟག་ཏུ༴ ཆད་པར༴ རྟག་པར༴ མཚན་མར༴ རྒྱུར༴ ཕུང་པོར༴ ཁམས་སུ༴ སྐྱེ་མཆེད་དུ༴ ཁམས་གསུམ་པོ་ལ་རྟོག་པས་འཛིན་ཅིང་གནས་པ་དང༌། དེ་ལ་བླང་དོར་དུ་འཛིན་ཅིང་ཆགས་པ་དང༌། རྣམ་མཁྱེན་ཐོབ་མི་ནུས་སྙམ་པས་སེམས་ནི་ཀུན་ཏུ་ཞུམ་པ་དང༌། གཟུགས་སྐུ་ལ་སངས་རྒྱས་སུ་ལྟ་བའི་མངོན་ཞེན་དང༌། གསུང་རབ་ཡན་ལག་དྲུག་བཅུ་གཉིས་ལ་ཆོས་སུ་ལྟ་བའི་མངོན་ཞེན་དང༌། ཟུང་བཞི་ཡ་བརྒྱད་ལ་དགེ་འདུན་དུ་ལྟ་བའི་མངོན་ཞེན་དང༌། འཆལ་ཚུལ་གྱི་གཉེན་པོ་ལ་ཚུལ་ཁྲིམས་སུ་ལྟ་བའི་མངོན་ཞེན་དང༌། ཆོས་ཐམས་ཅད་ཀྱི་གནས་ལུགས་སྟོང་པ་ཉིད་ལ་ཐེ་ཚོམ་ཟ་བས་རྩོད་པ་དང༌། ཆོས་ཐམས་ཅད་རང་གི་ངོ་བོས་སྟོང་པ་ཉིད་ཡིན་པ་དང༌། སྣང་ཆ་མངོན་སུམ་མཐོང་བ་འགལ་བར་འཛིན་པ་དང༌། ཉི་ཤུར་ཡོད་དེ། ཉེས་པ་ཉི་ཤུ་པོ་འདི་རྣམས་འོག་གི་ཡོངས་སྦྱོང་ཉི་ཤུས་སྤངས་པ་ན་ས་བདུན་པར་རྫོགས་པར་ཐོབ་སྟེ། བརྒྱད་པ་ན་འཕོས་པའི་ཕྱིར་རོ། །ཞེས་པ་ནི། བདག་དང་ཞེས་པ་ནས།

དེ་ཡིས་ས་ནི་བདུན་པ་ཐོབ། །ཅེས་པའི་བར་གྱིས་བསྟན། །དེས་ན་ས་བདུན་པའི་ཚོགས་སྒྲུབ་ཆོས་ཅན། ཁྱོད་ལ་སྤང་བྱ་དེ་དག་གི་གཉེན་པོའི་སྒོ་ནས་ཉི་ཤུར་ཡོད་དེ། རྣམ་ཐར་སྒོ་གསུམ་ཤེས་པའི་ཡོངས་སྦྱོང་དང༌། འཁོར་གསུམ་ 

༼༡༦༦༽ རྣམ་པར་དག་པའི་སྒོ་ནས་དགེ་བཅུ་གོམས་པའི་དང༌། སྐྱེ་བོ་ཀུན་ལ་དམིགས་པའི་སྙིང་རྗེའི་དང༌། དངོས་པོར་མངོན་པར་ཞན་པའི་རློམ་པ་མེད་པའི་དང༌། ཆོས་ཐམས་ཅད་ལ་མཉམ་པ་ཉིད་དུ་ཤེས་པའི་དང༌། མཐར་ཐུག་ཐེག་པ་ཆེན་པོའི་ཚུལ་གཅིག་ཏུ་ཤེས་པའི་དང༌། མིང་དང་གཟུགས་སོགས་མི་སྐྱེ་བར་ཤེས་པ་དང༌། ཆོས་སྐུ་སྐྱེ་འགག་མེད་པ་ལ་བཟོད་པ་ཤེས་པའི་དང༌། ཆོས་རྣམས་གཟུང་འཛིན་གཉིས་སུ་མེད་པར་རྣམ་པ་གཅིག་ཏུ་སྟོན་པའི་དང༌། གཟུང་འཛིན་གྱི་རྟོག་པ་ཀུན་ཏུ་འཇོམས་པའི་དང༌། མཚན་མར་འདུ་ཤེས་པ་སྤོང་བའི་དང༌། འཇིག་ལྟ་སོགས་ལྔ་སྤོང་བའི་དང༌། ཉོན་མོངས་པ་ཆགས་སོགས་སྤོང་བའི་དང༌། གཞི་གནས་བསྒོམ་པའི་དང༌། བདེན་མེད་རྟོགས་པའི་ལྷག་མཐོང་ལ་མཁས་པའི་དང༌། རྟོག་པའི་སེམས་ཉེ་བར་ཞི་ཞིང་དུལ་བའི་དང༌། ཆོས་ཐམས་ཅད་ལ་ཐོགས་པ་མེད་པའི་ཡེ་ཤེས་ཀྱི་དང༌། མངོན་པར་ཆགས་པའི་གནས་མ་ཡིན་པར་ཤེས་པའི་དང༌། རང་ཉིད་ཇི་ལྟར་འདོད་པའི་སངས་རྒྱས་ཀྱི་ཞིང་ཀུན་ཏུ་དུས་མཉམ་དུ་འགྲོ་བའི་དང༌། ཞིང་ཀུན་ཏུ་གདུལ་བྱ་དང་མཐུན་པར་བདག་གི་ལུས་སྣ་ཚོགས་སུ་སྟོན་པའི་ཡོངས་སྦྱོང་དང་ཉི་ཤུར་ཡོད་པའི་ཕྱིར། ཞེས་འཆད་པ་ལ། རྣམ་ཐར་སྒོ་གསུམ་ཞེས་པ་ནས། །སྟོང་པ་ཉིད་དང་ཉི་ཤུའོ། །ཞེས་པའི་བར་འདི་བྱུང༌། དེ་བཞིན་དུ་ས་བརྒྱད་པའི་ཚོགས་སྒྲུབ་ཆོས་ཅན། ཁྱོད་ལ་བརྒྱད་ཡོད་དེ། སེམས་ཅན་ཀུན་གྱི་ཡིད་ཀྱི་སྤྱོད་པ་འདོད་ཆགས་ ༼༡༦༧༽ དང་བཅས་མ་བཅས་སོགས་ཇི་ལྟ་བ་བཞིན་ཤེས་པའི་ཡོངས་སྦྱོང་དང༌། འཇིག་རྟེན་གྱི་ཁམས་ཀུན་ཏུ་རྫུ་འཕྲུལ་གྱི་མངོན་པར་ཤེས་པས་རྩེ་ཞིང་རོལ་པའི་དང༌། སངས་རྒྱས་ཀྱི་སྣོད་ཀྱི་ཞིང་གསེར་གྱི་ས་གཞི་ལ་བཻཌཱུ་རྻས་སྤྲས་པ་ཡོངས་སུ་སྒྱུར་བའི་དང༌། རྣམ་པ་ཀུན་ཏུ་ཆོས་ལ་ཡོངས་སུ་བརྟག་དཔྱད་བྱ་བས་སངས་རྒྱས་མཉེས་པར་བྱེད་པའི་དང༌། སེམས་ཅན་ཀུན་གྱི་དབང་པོ་དང་ཁམས་སོགས་རྫོགས་པར་ཤེས་པའི་དང༌། མི་དམིགས་པའི་ཚུལ་གྱིས་སངས་རྒྱས་ཀྱི་བཅུད་ཀྱི་ཞིང་སྦྱོང་བའི་དང༌།

ཐམས་ཅད་སྒྱུ་མ་ལྟ་བུའི་ཏིང་ངེ་འཛིན་ལ་གནས་པའི་དང༌། སེམས་ཅན་གྱི་དོན་དུ་འགྱུར་བ་མཁྱེན་བཞིན་པའི་བློ་སྔོན་དུ་བཏང་ནས་སྐྱེ་བ་ལེན་པའི་ཡོངས་སྦྱོངས་དང་བརྒྱད་ཡོད་པའི་ཕྱིར། ཞེས་པ་ནི། སེམས་ཅན་ཀུན་གྱི་ཡིད་ཅེས་པ་ནས། ལས་ནི་རྣམ་པ་འདི་བརྒྱད་བཤད་ཅེས་པའི་བར་གྱིས་བསྟན། དེ་བཞིན་དུ་ས་དགུ་པའི་ཚོགས་སྒྲུབ་ཆོས་ཅན། ཁྱོད་ལ་དབྱེ་ན་བཅུ་གཉིས་སུ་ཡོད་དེ། སྨོན་ལམ་མཐའ་ཡས་པ་ཇི་ལྟར་བཏབ་པ་བཞིན་སྒྲུབ་པའི་ཡོངས་སྦྱོང་དང༌། ལྷ་ལ་སོགས་པའི་སེམས་ཅན་ཀུན་གྱི་སྐད་ཤེས་པའི་དང༌། སྤོབས་པ་ཆུ་བོ་ལྟར་རྒྱུན་མི་འཆད་པའི་དང༌། བུད་མེད་ཀྱི་སྐྱོན་སོ་གཉིས་དང་བྲལ་བའི་མའི་མངལ་དུ་འཇུག་པ་ཆོག་གི་དང༌། ཉི་མ་སོགས་རིགས་ཕུན་སུམ་ཚོགས་པའི་དང༌། རྒྱལ་པོ་སོགས་རུས་ཕུན་སུམ་ཚོགས་པའི་དང༌། སྔོན་སྐྱེས་བུ་དམ་པ་བྱུང་བའི་རྒྱུད་དུ་འཁྲུངས་པའི་ཆོ་ ༼༡༦༨༽ འབྲང་གི་དང༌། བསྒོ་བ་བཞིན་ཉན་པས་འཁོར་དག་པའི་དང༌། སྐྱེས་མ་ཐག་འཇིག་རྟེན་གྱི་ཁམས་འོད་ཀྱིས་ཁྱབ་ཅིང་ས་རྣམ་པ་དྲུག་ཏུ་གཡོ་བར་བྱེད་པས་སྐྱེ་བ་དག་པའི་དང༌། སངས་རྒྱས་ལ་སོགས་པས་བསྐུལ་ཏེ་འཁོར་བྱེ་བ་ཁྲག་ཁྲི་བརྒྱ་སྟོང་མང་པོ་དང་ལྷན་ཅིག་ངེས་པར་རབ་ཏུ་འབྱུང་བའི་དང༌། མངོན་པར་བྱང་ཆུབ་པའི་རྟེན་དུ་གྱུར་པའི་ཤིང་ཨ་ཤྭད་ཐ་ལ་སོགས་པ་ཡོངས་སུ་རྫོགས་པར་བྱེད་པའི་ཡོངས་སྤྱོད་དང༌། སངས་རྒྱས་ཀྱི་སྟོབས་སོགས་ཀྱི་ཡོན་ཏན་ཕུན་སུམ་ཚོགས་པ་ཐམས་ཅད་ཡོངས་སུ་རྫོགས་པའི་ཡོངས་སྦྱོང་དང་བཅུ་གཉིས་ཡོད་པའི་ཕྱིར་ཞེས་པ་ནི། སྨོན་ལམ་དག་ནི་མཐའ་ཡས་དང༌། ཞེས་པ་ནས་ཡོན་ཏན་ཕུན་སུམ་ཚོགས་པ་ཡིན་ཞེས་པའི་བར་གྱིས་བསྟན། དེ་ལྟར་ན་འདིར་དངོས་བསྟན་གྱི་ཡོངས་སྦྱོང་ལ་གྲངས་དགུ་བཅུ་གོ་ལྔ་ཡོད། མཁས་པ་དག་གི་ཡོངས་སྦྱོང་ཐུན་མོང་བ་བཤད་པ་ནི། ས་སྔ་མ་དང་ཕྱི་མའི་ཡོངས་སྦྱོང་གི་གཞི་མཐུན་ཡོད་པར་བཞེད་པ་མ་ཡིན་ལ། འོ་ན་ཅི་ཞེ་ན། སྨོན་ལམ་མཐའ་ཡས་པའི་ཡོངས་སྦྱོང་ནི་བརྒྱད་པ་ན་ཡང་ཡོད།

དགུ་པ་ན་ཡང་ཡོད་པས་ཡོངས་སྦྱོང་ཐུན་མོང་བ་ཞེས་སྨོས་ལ། དེ་བཞིན་དུ་མངལ་དུ་འཇུག་པ་མཆོག་གི་ཡོངས་སྦྱོང་ལ་སོགས་པ་ས་དགུ་པ་དང་བཅུ་པ་གཉིས་ཀ་ན་ཡོད་པ་སོགས་ཡོངས་སྦྱོང་ཐུན་མོང་བ་མང་དུ་ཡོད་དོ། །དེས་ན་ས་དང་པོ་ལ་ཡོངས་སྦྱོང་བཅུ་དང༌། གཉིས་པ་ལ་བརྒྱད་བཤད་པ་སོགས་ཀྱང་ས་དེ་དང་དེའི་རྗེས་ཐོབ་ཏུ་སྦྱོང་བ་གཙོ་ ༼༡༦༩༽ ཆེ་བས་དེ་ལྟར་ཡིན་གྱིས། ས་ཕྱི་མ་རྣམས་སུའང་བསམ་པའི་ཡོངས་སྦྱོང་སོགས་དང༌། ཚུལ་ཁྲིམས་ཀྱི་ཡོངས་སྦྱོང་སོགས་མེད་པ་མ་ཡིན་ནོ། །འོན་ཀྱང་ས་དགུ་ལ་གཞུང་གི་ཚོམས་སོ་སོར་བཅད་པའི་གཞུང་ཚོགས་དེ་དང་དེའི་དངོས་བསྟན་གྱི་ཡོངས་སྦྱོང་ལ། ས་དེ་དང་དེའི་ཡོངས་སྦྱོང་གི་ཁྱབ་པོ། །གཉིས་པ་ས་བཅུ་པ་འབྲས་བུའི་སྒོ་ནས་བསྟན་པ་ནི། དམན་ས་ས་བརྒྱད་དང༌། དེའི་སྟེང་དུ་བྱང་སེམས་ཀྱི་ས་བསྣན་པས་ས་དགུ་ལས་འདས་ནས། སྨོན་ལམ་གྱི་མཐུས་མཛད་པ་བཅུ་གཉིས་ཀྱི་སངས་རྒྱ་བའི་སྦྱོར་བ་ཤེས་པའི་ཡེ་ཤེས་ནི། འབྲས་བུ་ལ་སྤྲོ་བ་བསྐྱེད་པའི་དགོས་པ་གང་གིས་སངས་རྒྱས་སར་མིང་བཏགས་པའི་ཆོས་ཀྱི་སྤྲིན་ལ་གནས་པ་དེ་ནི་ཆོས་ཅན། བྱང་སེམས་ཀྱི་ས་བཅུ་པ་ཡིན་པར་ཤེས་པར་བྱ་སྟེ། གཟུངས་དང་ཏིང་ངེ་འཛིན་གཉིས་ཀྱི་སྒོ་ནས་ནམ་མཁའ་ལྟ་བུའི་ཆོས་ཀུན་ལ་ཁྱབ་ཅིང༌། གདུལ་བྱ་ལ་ཆོས་ཀྱི་ཆར་འབེབས་པས་སོ། །ཞེས་པ་ནི། ས་དགུ་འདས་ནས་ཞེས་པ་ནས། བཅུ་པ་ཡིན་པར་ཤེས་པར་བྱ། །ཞེས་པའི་བར་གྱིས་བསྟན། འདིར་བསྟན་འདས་ས་དང་པོ་རིགས་ཀྱིས་ནི། གནས་སྐབས་ཐེག་དམན་དུ་རིགས་ངེས་པའི་སྦྱོར་ལམ་གྱི་རྟོགས་རིགས་དང༌། འདས་ས་གཉིས་པ་བརྒྱད་པའི་ས་ནི་རྒྱུན་ཞུགས་ཞུགས་པའི་རྟོགས་རིགས་དང༌། གསུམ་པ་མཐོང་བའི་ས་ནི། རྒྱུན་ཞུགས་འབྲས་གནས་ཙམ་པོའི་རྟོགས་རིགས་དང༌། བཞི་པ་སྲབ་པའི་ས་ནི། ཕྱིར་འོང་འབྲས་གནས་ཙམ་པོའི་ ༼༡༧༠༽ རྟོགས་རིགས་དང༌། ལྔ་པ་འདོད་ཆགས་དང་བྲལ་བའི་ས་ན་ཕྱིར་མི་འོང་འབྲས་གནས་ཙམ་པོའི་རྟོགས་རིགས་དང༌།

དྲུག་པ་བྱས་པ་རྟོགས་པའི་ས་ནི། ཉན་ཐོས་དགྲ་བཅོམ་པའི་རྟོགས་རིགས་དང༌། བདུན་པ་ཉན་ཐོས་ཀྱི་ས་ནི། ཉན་ཐོས་སློབ་པ་འབྲས་གནས་ཁྱད་པར་ཅན་གསུམ་གྱི་རྟོགས་རིགས་དང༌། བརྒྱད་པ་རང་རྒྱལ་གྱི་ས་ནི། བསེ་རུ་བལྟ་བུ་དང༌། ཚོགས་ནི་སྤྱོད་པའི་རང་རྒྱལ་གྱི་རྟོགས་རིགས་བྱང་སེམས་ཀྱི་རྒྱུད་ལ་ཡོད་པ་རྣམས་ཡིན་པས། འདིར་བསྟན་འདས་ས་དང་པོ་བརྒྱད་པོ་གང་རུང་ཡིན་ན། བྱང་སེམས་ཀྱི་རྒྱུད་ལ་ཡོད་པའི་ཐེག་དམན་གྱི་རྟོགས་རིགས་ཡིན་པས་ཁྱབ་པ་ཀུན་མཁྱེན་བླ་མའི་དགོངས་པ་ཡིན་ནོ། །འདས་ས་དགུ་པ་བྱང་སེམས་ཀྱི་ས་ནི། སྔར་བཤད་པའི་ས་དང་པོ་ནས་དགུ་པའི་བར་ལ་བྱང་སེམས་ཀྱི་ས་ཞེས་གཅིག་ཏུ་བཞག་པ་ཡིན་ནོ། །གསུམ་པ་གཉེན་པོའི་ཚོགས་བྱེ་བྲག་ཏུ་བཤད་པ་ནི། གཉེན་པོའི་ཚོགས་ཀྱི་སྒྲུབ་པ་ཡི། ཞེས་པ་ལ་འཕྲོས་ནས། གཉེན་པོའི་དེ་ལ་དབྱེ་ན་དུ་ཞེ་ན། འདིར་བསྟན་གཉེན་པོའི་ཚོགས་སྒྲུབ་ཆོས་ཅན། ཁྱོད་ལ་སྤང་བྱའི་སྒོ་ནས་བརྒྱད་ཡོད་དེ། མཐོང་སྤངས་གཉེན་པོའི་ཚོགས་སྒྲུབ་བཞི་དང༌། བསྒོམ་སྤངས་གཉེན་པོའི་ཚོགས་སྒྲུབ་བཞི་སྟེ། བརྒྱད་དུ་ཡོད་པའི་ཕྱིར་ཞེས་པ་ནི། མཐོང་དང་ཞེས་པ་ནས་གཉེན་པོ་རྣམ་པ་བརྒྱད་ཅེས་བྱ། ཞེས་པའི་བར་གྱིས་བསྟན། དེ་ཡང་ཐེག་ཆེན་གྱི་མཐོང་ལམ་བར་ཆད་མེད་ལམ་གཅིག་ཉིད་ཀྱི་མཐོང་ལམ་གྱི་སྤང་བྱའི་རྟོགས་པ་བཞིའི་ས་བོན་གཅིག་ཆར་དུ་སྤོང་ ༼༡༧༡༽ བར་བྱེད་པས་ན། མཐོང་སྤངས་གཉེན་པོའི་ཚོགས་སྒྲུབ་བཞིར་འཇོག་དགོས་ལ། དེ་ལྟར་ན་མཐོང་སྤངས་གཉེན་པོའི་ཚོགས་སྒྲུབ་དང་པོ་དང་གཉིས་པ་སོགས་དོན་གཅིག དེ་བཞིན་དུ་ས་གཉིས་པའི་བར་ཆད་མེད་ལམ་ནས་བཅུ་པའི་བར་ཆད་མེད་ལམ་གྱི་བར་དགུ་པོ་རེ་རེ་ཡང༌། རང་གི་ངོས་སྐལ་གྱི་སྤང་བྱར་གྱུར་པའི་བསྒོམ་སྤངས་གཉེན་པོའི་ཚོགས་སྒྲུབ་བཞི་བཞིར་འཇོག་སྟེ། བསྒོམ་ལམ་རྩེ་སྦྱོར་བཞི་བཞིར་འཇོག་ཚུལ་ཡང་དེ་བཞིན་ནོ། །ཉང་སྟོད་བཀའ་ཆེན་པས། མཐོང་སྤངས་གཉེན་པོའི་ཚོགས་སྒྲུབ་སྦྱོར་ལམ་ཆོས་མཆོག་ཆེན་པོ་ནས་ཡོད་པར་བཤད་པ་ནི་མི་འཐད་དེ།

དེའི་རྒྱུ་མཚན་བརྟགས་ན། དེ་རང་གི་ངོས་སྐལ་གྱི་མཐོང་སྤངས་ཀྱི་སྤོང་བ་གཉེན་པོ་ཡིན་པའི་ཆ་ནས་མཐོང་སྤངས་གཉེན་པོའི་ཚོགས་སྒྲུབ་ཡིན་པའི་དགོངས་རྩེ་གཏད་མོད། འོ་ན་ཐེག་ཆེན་གྱི་སྦྱོར་ལམ་དྲོད་རྩེ་བཟོད་པ་མཉམ་བཞག་གསུམ་ཀྱང་མཐོང་སྤངས་གཉེན་པའི་ཚོགས་སྒྲུབ་ཏུ་འགྱུར་ཏེ། རྒྱུ་མཚན་མཚུངས་པའི་ཕྱིར། འདོད་ན། ས་མཚམས་ཆོས་མཆོག་ཆེན་པོ་ནས་བཞག་པ་དང་འགལ་ལོ། །བཅུ་པ་ངེས་འབྱུང་སྒྲུབ་པ་ནི། ལུས་མདོར་བསྟན་དུ་ངེས་པར་འབྱུང་བཅས་རྣམས་ཞེས་པ་ལས་འཕྲོས་ནས། ངེས་འབྱུང་སྒྲུབ་པ་གང་ཞེ་ན། དེ་ཆོས་ཅན། ཁྱོད་ལ་ངེས་པར་འབྱུང་བའི་སྒོ་ནས་བརྒྱད་དུ་ཡོད་དེ། ཆེད་དུ་བྱ་བ་ངེས་འབྱུང་གི་སྒྲུབ་པ་དང༌། མཉམ་པ་ཉིད་དུ་དང༌། སེམས་ཅན་ ༼༡༧༢༽ གྱི་དོན་བྱེད་པ་དང༌། འབད་མེད་ལྷུན་གྲུབ་དང༌། རྟག་ཆད་ཀྱི་མཐའ་དང་བྲལ་བ་དང༌། ཐེག་པ་གསུམ་ཆར་གྱི་རྟོགས་རིགས་ཐོབ་པ་དང༌། རྣམ་པ་ཐམས་ཅད་མཁྱེན་པ་ཉིད་དུ་དང༌། ལམ་གྱི་ཡུལ་ཅན་དུ་ངེས་འབྱུང་གི་སྒྲུབ་པ་དང་བརྒྱད་དུ་ཡོད་པའི་ཕྱིར། ཞེས་པ་ནི། ཆེད་དུ་བྱ་དང་ཞེས་པ་ནས། ངེས་འབྱུང་སྒྲུབ་པ་ཡིན་ཞེས་བྱ། ཞེས་པའི་བར་གྱིས་བསྟན། མདོར་ན་རང་གི་ངེས་པར་འབྱུང་བ་བརྒྱད་པོ་གང་རུང་དུ་མཚན་འཛིན་གྱི་བར་མ་ཆོད་པར་འབྱིན་པར་བྱེད་པའི་སེམས་དཔའི་རྣལ་འབྱོར་དེ་ངེས་འབྱུང་སྒྲུབ་པའི་མཚན་ཉིད་ཡིན་ནོ། །ངེས་པར་འབྱུང་བ་དང་པོ་བདུན་སངས་རྒྱས་ཀྱི་ས་དང༌། ལམ་གྱི་ཡུལ་ཅན་རྒྱུན་མཐའ་ན་ཡོད་པར་ཀུན་མཁྱེན་བླ་མས་བཞེད་ལ། དེ་ལྟར་ན་དང་པོ་བདུན་དུ་དངོས་སུ་ངེས་པར་འབྱུང་བ་རྒྱུན་མཐའ་ན་ཡོད། ལམ་གྱི་ཡུལ་དུ་དངོས་སུ་ངེས་པར་འབྱུང་བ་རྒྱུན་མཐའི་སྔ་རོལ་དུ་ཡོད་དོ། །སྐབས་དང་པོ་བསྟན་ཟིན་ཏོ།། ༈ །།གཉིས་པ་ལམ་ཤེས་ནི། རྣམ་ཀུན་མཁྱེན་ཉིད་ལམ་ཤེས་ཉིད། །ཅེས་པ་ལ་འཕྲོས་ནས། རྣམ་མཁྱེན་གྱི་འོག་ཏུ་ལམ་ཤེས་འཆད་པའི་རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ།

འབྲས་བུ་རྣམ་མཁྱེན་ཐོབ་པ་ལ་རྒྱུ་ལམ་ཤེས་བསྒོམ་དགོས་པའི་ཕྱིར། འདི་ལ་ལམ་ཤེས་ཀྱི་ཡན་ལག་དང༌། ཡན་ལག་ཅན་གྱི་ལམ་ཤེས་གཉིས། དང་པོ་ནི། མོག་མོག་པོར་བྱེད་ལ་སོགས་དང༌། ཞེས་པ་ལ་འཕྲོས་ནས། ལམ་ཤེས་ཀྱི་ཡན་ལག་ལྔ་པོ་གང་ཞེ་ན། ཡན་ལག་དང་པོ་འགལ་རྐྱེན་དང་བྲལ་བའི་ཡན་ལག་ནི། ལྷ་རྣམས་ ༼༡༧༣༽ ཞེས་སོགས་རྐང་པ་གཉིས་ཀྱིས་བསྟན། གཉིས་པ་མཐུན་རྐྱེན་ཡུལ་ངེས་པའི་ཡན་ལག་ནི། ཡུལ་ངེས་པ་དང་ཞེས་པས་བསྟན། ལམ་ཤེས་ཀྱི་ཁྱབ་པའི་ཡན་ལག་ནི། ཁྱབ་པ་དང་ཞེས་པས་བསྟན། རང་བཞིན་དང་ནི་ཞེས་པས་རང་བཞིན་གྱི་ཡན་ལག་བསྟན། དེའི་ལས་ཞེས་པས་བྱེད་ལས་ཀྱི་ཡན་ལག་བསྟན། དེ་ལྟར་ལྔ་ལས། ཡན་ལག་དང་པོ་གསུམ་པོ་གང་རུང་ཡིན་ན། ལམ་ཤེས་དངོས་སུ་སྐྱེ་བ་དང་རྒྱུད་ནས་སྐྱེ་བ་གང་རུང་གི་རྟེན་གྱི་གང་ཟག་ཡིན་པས་ཁྱབ། ཕྱི་མ་གཉིས་པོ་གང་རུང་ཡིན་ན། བྱང་འཕགས་རྗེས་ཐོབ་པའི་རྒྱུད་ཀྱི་ཡོངས་སྦྱོང་ཡིན་པས་ཁྱབ་པོ། །མདོར་ན་ཆོས་ལྔ་གང་རུང་གིས་བསྡུས་པའི་ལམ་ཤེས་ཀྱི་ཁྱད་པར་བྱེད་ཆོས་དེ་ལམ་ཤེས་ཀྱི་ཡན་ལག་གི་མཚན་ཉིད་ཡིན་ནོ། །འདིར་ཁ་ཅིག གེགས་ང་རྒྱལ་མངོན་གྱུར་པ་བཅོམ་པའི་བྱང་སེམས་སོ་སྐྱེ་ཡིན་ན། ལམ་ཤེས་དངོས་སུ་སྐྱེ་རུང་གི་གང་ཟག་ཡིན་པས་ཁྱབ། རང་གི་སྐད་ཅིག་གཉིས་པར་དེ་དངོས་སུ་སྐྱེ་རུང་གི་གང་ཟག་ཡིན་ན། དེ་དངོས་སུ་སྐྱེ་རུང་གི་གང་ཟག་ཡིན་པས་ཁྱབ། ལམ་ཤེས་སྐྱེ་རུང་གི་སེམས་ཅན་ཡིན་ན། ཁྱབ་དང་ཞེས་པའི་དངོས་བསྟན་གྱི་གང་ཟག་ཡིན་པས་ཁྱབ། བྱང་འཕགས་ཀྱི་རྒྱུད་ཀྱི་དགེ་རྩ་དང་མཚུངས་ལྡན་གྱི་ཉོན་མོངས་ཡིན་ན། ཉོན་མོངས་པ་ཆེད་དུ་གཉེར་ནས་མི་སྤོང་བ་ནི་ལམ་ཤེས་ཀྱི་རང་བཞིན་ཡིན་ནོ་ཞེས་པའི་དངོས་བསྟན་གྱི་ཉོན་མོངས་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། ཉན་ཐོས་དགྲ་བཅོམ་པའི་རྟོགས་པ་སྔོན་སོང་གི་བྱང་སེམས་ཚོགས་ལམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དགྲ་བཅོམ་པའི་རྟོགས་

༼༡༧༤༽ པ་སྔོན་སོང་གི་བྱང་སེམས་སོ་སྐྱེ་ཡིན་པའི་ཕྱིར་ཏེ། དེ་སྔོན་སོང་གི་བྱང་སེམས་ཚོགས་ལམ་པ་ཡིན་པའི་ཕྱིར། གོང་དུ་འདོད་ན། དེ་མ་ཡིན་པར་ཐལ། ལམ་ཤེས་རྒྱུད་ནས་སྐྱེ་བའི་གང་ཟག་ཡིན་པའི་ཕྱིར་ཏེ། ཐེག་ཆེན་གྱི་སྦྱོར་ལམ་ཆོས་མཆོག་ཆེན་པོ་མ་ཐོབ་པའི་གང་ཟག་ཡིན་པའི་ཕྱིར་ཏེ། བྱང་སེམས་ཚོགས་ལམ་པ་ཡིན་པའི་ཕྱིར། གཉིས་པ་ལ། བྱང་སེམས་རྒྱུན་མཐའ་པ་ཆོས་ཅན། དེར་ཐལ། དེའི་ཕྱིར་ཏེ། རང་གི་སྐད་ཅིག་གཉིས་པར་འབྲས་བུ་ལམ་ཤེས་དངོས་སུ་སྐྱེ་རུང་གི་གང་ཟག་ཡིན་པའི་ཕྱིར་ཏེ། དེ་གཉིས་པར་རྣམ་མཁྱེན་དངོས་སུ་སྐྱེ་རུང་གི་གང་ཟག་ཡིན་པའི་ཕྱིར་ཏེ། དེ་གཉིས་པར་རྣམ་མཁྱེན་དངོས་སུ་སྐྱེ་ཁ་མའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དེ་དངོས་སུ་སྐྱེ་རུང་གི་གང་ཟག་མ་ཡིན་པར་ཐལ། དེ་དངོས་སུ་སྐྱེས་ཟིན་པའི་གང་ཟག་ཡིན་པའི་ཕྱིར་ཏེ། ཐེག་ཆེན་འཕགས་པ་ཡིན་པའི་ཕྱིར། བྱང་སེམས་འཕགས་པ་དང༌། སངས་རྒྱས་འཕགས་པ་གང་རུང་ཡིན་པའི་ཕྱིར། གསུམ་པ་ལ། སྦྱོར་ལམ་ཆོས་མཆོག་ཆེན་པོ་སྐད་ཅིག་ཐ་མ་ལ་གནས་པའི་བྱང་སེམས་ཆོས་ཅན། དེར་ཐལ། དེའི་ཕྱིར་ཏེ། ལམ་ཤེས་དངོས་སུ་སྐྱེ་རུང་གི་སེམས་ཅན་ཡིན་པའི་ཕྱིར་ཏེ། ཐེག་ཆེན་གྱི་འཕགས་ལམ་དངོས་སུ་སྐྱེ་རུང་གི་སེམས་ཅན་ཡིན་པའི་ཕྱིར་ཏེ། དེ་དངོས་སུ་སྐྱེ་ཁ་མའི་སེམས་ཅན་ཡིན་པའི་ར། མ་གྲུབ་ན། དེར་ཐལ། དེ་དངོས་སུ་སྐྱེ་ཁ་མའི་སེམས་ཅན་ཡོད་པའི་ཕྱིར་ཏེ། ཐེག་ཆེན་འཕགས་པར་ ༼༡༧༥༽ འགྱུར་ཁ་མའི་སེམས་ཅན་ཡོད་པའི་ཕྱིར། རྩ་བར་འདོད་ན། དེ་ཆོས་ཅན། ལམ་ཤེས་རྒྱུད་ནས་སྐྱེ་བའི་གང་ཟག་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ལམ་ཤེས་དངོས་སུ་སྐྱེ་བའི་གང་ཟག་ཡིན་པའི་ཕྱིར་ཏེ། སྐད་ཅིག་གཉིས་པར་ཐེག་ཆེན་འཕགས་པར་འགྱུར་ཁ་མའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། བཞི་པ་ལ། བྱང་འཕགས་ཀྱི་རྒྱུད་ཀྱི་འཁོར་བའི་སེམས་ཅན་ཡོངས་སུ་སྨིན་པར་བྱ་བ་ལ་ཡིད་མི་སྐྱོ་བའི་བརྩོན་འགྲུས་ཆོས་ཅན།

དེར་ཐལ། དེའི་ཕྱིར་ཏེ། མ་གྲུབ་ན། དེར་ཐལ། བྱང་སེམས་འཕགས་པའི་རྒྱུད་ཀྱི་དགེ་རྩ་དང་མཚུངས་ལྡན་གྱི་ཉོན་མོངས་བརྒྱད་པོ་གང་རུང་ཡིན་པའི་ཕྱིར་ཏེ། དགེ་བའི་རྩ་བ་དང་མཚུངས་པར་ལྡན་པའི་ཉོན་མོངས་པ་ནི་འདི་དག་གི་ཅེས་པའི་དངོས་བསྟན་གྱི་ཉོན་མོངས་ཡིན་པའི་ཕྱིར་ཏེ། སེམས་ཅན་ཡོངས་སུ་སྨིན་པར་བྱ་བ་ལ་མི་སྐྱོ་བ་དང༌། ཞེས་པའི་དངོས་བསྟན་གྱི་ཉོན་མོངས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བསམ་བཞིན་དུ་སྲིད་པར་སྐྱེ་བ་ཡོངས་སུ་འཛིན་པ་དང་ཞེས་པའི་དངོས་བསྟན་གྱི་ཉོན་མོངས་ཡིན་པར་ཐལ། འདོད་པའི་ཕྱིར། ཁྱབ་སྟེ། འདི་ཉིད་ལས། བློ་གྲོས་རྒྱ་མཚོས་ཞུས་པའི་མདོ་ལས་ཀྱང༌། དགེ་རྩ་དང་མཚུངས་ལྡན་གྱི་ཉོན་མོངས་བརྒྱད་གསུངས་པའི་གཅིག་ཡིན་ནོ། །ཞེས་བཤད་པའི་གཅིག་པོ་དེ་བསམ་བཞིན་དུ་སྲིད་པར་སྐྱེ་བ་ལེན་པ་ལ་འཆད་དགོས་པའི་ཕྱིར། གོང་དུ་འདོད་ན། དགེ་ ༼༡༧༦༽ རྩ་དང་མཚུངས་ལྡན་གྱི་ཉོན་མོངས་གཉིས་པ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། དགེ་རྩ་དང་མཚུངས་ལྡན་གྱི་ཉོན་མོངས་བཞི་པ་ཡིན་པའི་ཕྱིར་ཏེ། དེ་བློ་གྲོས་རྒྱ་མཚོས་ཞུས་པའི་མདོ་ལས་དགེ་རྩ་དང་མཚུངས་ལྡན་གྱི་ཉོན་མོངས་བཞི་པར་བཤད་འདུག་པའི་ཕྱིར། དེས་ན་ལྷ་རྣམས་ཞེས་སོགས་རྐང་པ་གཉིས་ཀྱི་དངོས་བསྟན་གྱི་གང་ཟག་དང༌། ཡུལ་ངེས་པ་དང་ཞེས་པའི་དངོས་བསྟན་གྱི་གང་ཟག་དང༌། ལམ་ཤེས་དངོས་སུ་སྐྱེ་རུང་གི་རྟེན་གྱི་གང་ཟག་རྣམས་དོན་གཅིག མཚན་གཞི་ནི་བྱང་སེམས་ཀྱི་སྦྱོར་ལམ་ཆོས་མཆོག་ཆེན་པོ་ལ་གནས་པའི་བྱང་སེམས་ལྟ་བུའོ། །ཁྱབ་པ་དང་ཞེས་པའི་དངོས་བསྟན་གྱི་གང་ཟག་དང༌། ཐེག་ཆེན་གྱི་སྦྱོར་ལམ་ཆོས་མཆོག་ཆེན་པོ་མ་ཐོབ་པའི་སེམས་ཅན་དོན་གཅིག མཚན་གཞི་ནི་ལམ་མ་ཞུགས་ཀྱི་སེམས་ཅན་ཐམས་ཅད་དང༌། ཉན་རང་ཀུན་དང༌། ཆོས་མཆོག་ཆེན་པོ་མ་རྟོགས་པའི་བྱང་སེམས་ཚོགས་སྦྱོར་བ་ཐམས་ཅད་དོ། །རང་བཞིན་དང་ཞེས་པའི་དངོས་བསྟན་གྱི་རང་བཞིན་དང༌།

དོན་གསལ་ལས། བྱང་ཆུབ་ཏུ་སེམས་བསྐྱེད་པའི་འཁོར་བ་ཇི་སྲིད་པར་སེམས་ཅན་གྱི་དོན་བྱེད་པར་བཞུགས་པ་ཉིད་ཀྱི་ཉོན་མོངས་པ་ཆེད་དུ་གཉེར་ནས་མི་སྤོང་བ་ནི། ལམ་ཤེས་ཀྱི་རང་བཞིན་ཡིན་ནོ་ཞེས་པའི་དངོས་བསྟན་གྱི་ཉོན་མོངས་དང༌། དགེ་རྩ་དང་མཚུངས་ལྡན་གྱི་ཉོན་མོངས་བརྒྱད་ཀྱི་ནང་ཚན་དུ་གྱུར་པའི་ཉོན་མོངས་གཉིས་པ་རྣམས་དོན་གཅིག མཚན་གཞི་ནི་སྔར་སྨོས་པ་ལྟར་ཡིན་ལ། འདི་དག་ཉོན་མོངས་ 

༼༡༧༧༽ མཚན་ཉིད་པ་མ་ཡིན་ཏེ། ས་དང་པོ་ནས་ཉོན་མོངས་སྤངས་ཟན་པའི་ཕྱིར། དེའི་ལས་ཞེས་པའི་དངོས་བསྟན་གྱི་ལས་དང༌། བྱང་འཕགས་རྗེས་ཐོབ་པའི་རྒྱུད་ཀྱི་གཞན་དོན་མཛད་པ་ཕྲིན་ལས་དོན་གཅིག་གོ །གཉིས་པ་ཡན་ལག་ཅན་གྱི་ལམ་ཤེས་ལ། ཤེས་བྱ་ཉན་ཐོས་ཀྱི་ལམ་ཤེས་པའི་ལམ་ཤེས་སོགས་གསུམ་ལས། དང་པོ་ལ་ལམ་ཤེས་དངོས་དང༌། རྒྱུ་ངེས་འབྱེད་ཆ་མཐུན་གཉིས། དང་པོ་ནི། ལུས་མདོར་བསྟན་དུ། སློབ་མའི་ལམ་གང་དང་ཞེས་པ་ལ་འཕྲོས་ནས། ཤེས་བྱའི་ལམ་དེ་གང༌། དེ་ཤེས་པའི་ཚུལ་དེ་ཇི་ལྟ་བུ་ཞེ་ན། བྱང་འཕགས་རང་རྒྱུད་ལ་ཡོད་པའི་ཉན་ཐོས་ཀྱི་རྟོགས་རིགས་སུ་གྱུར་པའི་ལམ་རྣམས་འདིའི་དངོས་བསྟན་གྱི་ཤེས་བྱ་ཉན་ཐོས་ཀྱི་ལམ་ཡིན་ཞིང༌། དེ་ཤེས་པའི་ཚུལ་ཡང༌། རང་རྒྱུད་ཀྱི་ལམ་དེ་མི་དམིགས་པའི་རྣམ་པ་ཅན་གྱི་སྒོ་ནས་ཤེས་བྱ་དེ་གཞན་དོན་དུ་མངོན་སུམ་དུ་ཤེས་པར་བྱ་བ་ཙམ་ཡིན་གྱིས། མཐོང་ཟིན་རྒྱུན་ལྡན་དུ་བསྒོམ་པར་བྱ་བ་ནི་མ་ཡིན་ཏེ། ཞེས་པ་ནི། ལམ་ཤེས་ཉིད་ཀྱི་ཞེས་པ་ནས། ཉན་ཐོས་ལམ་འདི་ཤེས་པར་བྱ་ཞེས་པའི་བར་གྱིས་བསྟན། དེར་གྱུར་པའི་རྩེ་མོ་མཉམ་བཞག་ནི། དེ་དག་མི་དམིགས་པས། རྩེ་མོར་ ༼༡༧༨༽ མཉམ་བཞག་ནི། དེ་དག་མི་དམིགས་པས། རྩེ་མོར་གྱུར་པ་དག་ཏུ་འདོད། །ཅེས་པས་བསྟན། དེར་གྱུར་པའི་བཟོད་པའི་མཉམ་བཞག་ནི། དེ་ལ་རྟག་ལ་སོགས་ཚུལ་གྱིས། །གནས་པ་བཀག་པས་བཟོད་པ་རྣམས། །ཞེས་པས་བསྟན། དེར་གྱུར་པའི་ཆོས་མཆོག་མཉམ་བཞག་ནི། ས་བཅུ་དག་ལས་ཞེས་པ་ནས། །མཁྱེན་ནས་ཆོས་རྣམས་མ་གཟིགས་ཕྱིར། །ཞེས་པའི་བར་གྱིས་བསྟན། འདི་དག་གི་དངོས་བསྟན་གྱི་སྦྱོར་ལམ་བཞི་པོ་གང་རུང་ཡིན་ན། གང་ཟག་གི་བདག་མེད་ལ་བསྒོམ་བྱུང་གཙོ་བོར་གྱུར་པའི་མཉམ་བཞག་ཡེ་ཤེས་དང༌། གང་ཟག་གི་བདག་མེད་རྟོགས་པའི་རྟོགས་རིགས་ཡིན་པས་ཁྱབ་བོ། །འདིར་ཁ་ཅིག ཤེས་བྱ་ཉན་ཐོས་ཀྱི་ལམ་ཡིན་ན། ཉན་ཐོས་ལམ་འདི་ཞེས་པའི་དངོས་བསྟན་གྱི་ལམ་ཡིན་པས་ཁྱབ། ཤེས་བྱ་ཉན་ཐོས་ཀྱི་ལམ་ཤེས་པའི་ལམ་ཤེས་ཡིན་ན།

ཉན་ཐོས་ལམ་འདི་ཤེས་པར་བྱ་ཞེས་པའི་དངོས་བསྟན་གྱི་ལམ་ཤེས་ཡིན་པས་ཁྱབ། ཤེས་བྱ་ཉན་ཐོས་ཀྱི་ལམ་ཤེས་ཡིན་ན། ཤེས་བྱ་རང་རྒྱལ་གྱི་ལམ་ཤེས་པའི་ལམ་ཤེས་མ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། ཉན་ཐོས་འཕགས་པའི་རྒྱུད་ལ་ཡོད་པའི་ཤེས་བྱ་ཉན་ཐོས་ཀྱི་ལམ་ཆོས་ཅན། དེར་ཐལ། དེའི་ཕྱིར། དེ་སེམས་ཅན་གྱི་རྒྱུད་ཉན་ཐོས་ཀྱི་རྟོགས་རིགས་ཡིན་པའི་ཕྱིར་ཏེ། སེམས་ཅན་གྱི་རྒྱུད་ཀྱི་ཤེས་བྱ་ཉན་ཐོས་ཀྱི་ལམ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བྱང་འཕགས་ཀྱི་རྒྱུད་ཀྱི་ཤེས་བྱ་ཉན་ཐོས་ཀྱི་ལམ་ཡིན་པར་ཐལ། འདོད་ ༼༡༧༩༽ པའི་ཕྱིར། འདོད་ན། དེའི་རྒྱུད་ཀྱི་ཉན་ཐོས་ཀྱི་རྟོགས་རིགས་སུ་ཐལ། འདོད་པའི་ཕྱིར། འདོད་མི་ནུས་ཏེ། ཉན་ཐོས་འཕགས་པའི་རྒྱུད་ཀྱི་ཉན་ཐོས་ཀྱི་རྟོགས་རིགས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་ལ། བྱང་འཕགས་ཀྱི་རྒྱུད་ཀྱི་ཆོས་ཀྱི་སྤྱན་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཉན་ཐོས་རང་རྒྱུད་ལ་ཡོད་པའི་ཤེས་བྱ་ཉན་ཐོས་ཀྱི་ལམ་ཤེས་པའི་ལམ་ཤེས་ཡིན་པའི་ཕྱིར་ཏེ། དེའི་རྒྱུད་ལ་ཡོད་པའི་རྟོགས་པ་མཐའ་དག་ཤེས་པའི་ལམ་ཤེས་ཡིན་པའི་ཕྱིར་ཏེ། དེའི་རྒྱུད་ལ་ཡོད་པའི་རྟོགས་པ་མཐའ་དག་མཁྱེན་པའི་ལམ་ཤེས་ཡིན་པའི་ཕྱིར་ཏེ། ལམ་ཤེས་གང་ཞིག ཁྱོད་ཀྱིས་དེའི་རྒྱུད་ལ་ཡོད་པའི་རྟོགས་པ་མཐའ་དག་མཁྱེན་པའི་ཕྱིར། ཕྱི་མ་གྲུབ་སྟེ། འདི་ཉིད་ལས། བྱང་སེམས་འཕགས་པའི་རྒྱུད་ཀྱི་ཆོས་ཀྱི་སྤྱན་གྱིས་འཕགས་པའི་གང་ཟག་ཐམས་ཅད་ཀྱི་རྟོགས་པ་མཁྱེན་པར་གསུངས་པ་དང༌། ཞེས་བཤད་པ་འཐད་པའི་ཕྱིར། རྩ་བར་འདོད་ན། ཉན་ཐོས་ཀྱི་རྟོགས་རིགས་སུ་གྱུར་པའི་ཐེག་ཆེན་གྱི་མཐོང་ལམ་ཡིན་པར་ཐལ། འདོད་པའི་ཕྱིར། ཁྱབ་སྟེ། འདི་ཉིད་ལས། རྟོགས་རིགས་སྔ་མ་གཉིས་ནི་གཞན་དོན་དུ་མཐོང་ལམ་མངོན་སུམ་དུ་ཤེས་པར་བྱ་བ་ཙམ་ཡིན་གྱིས། དེ་ཡན་ཆད་དུ་རྒྱུད་ལྡན་དུ་བསྒོམ་པར་བྱ་བ་མ་ཡིན་པས་ཤེས་པར་བྱ་ཞེས་པའི་ཚིག་གི་ཁྱད་པར་གསུངས་པ་ཡིན་ནོ། །ཞེས་བཤད་པ་དེ་འཐད་པའི་ཕྱིར།

གོང་དུ་འདོད་ན། དེ་མ་ཡིན་པར་ཐལ། ཐེག་ཆེན་ ༼༡༨༠༽ གྱི་བསྒོམ་ལམ་ཡིན་པའི་ཕྱིར་ཏེ། བྱང་འཕགས་ཀྱི་རྗེས་ཐོབ་ཀྱི་མཁྱེན་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གསུམ་པ་ལ་ཡང་རྩོད་གཞི་དེ་ཆོས་ཅན། དེར་ཐལ། དེའི་ཕྱིར། རྟགས་བསྒྲུབས་ཟིན། གོང་དུ་འདོད་ན། དེ་མ་ཡིན་པར་ཐལ། རང་རྒྱལ་རང་རྒྱུད་ལ་ཡོད་པའི་ཤེས་བྱ་རང་རྒྱལ་གྱི་ལམ་ཤེས་པའི་ལམ་ཤེས་ཡིན་པའི་ཕྱིར། མ་གྲུབ་ན། གོང་གི་རིགས་འགྲེ། དེ་ནས་ཤེས་བྱ་ཉན་ཐོས་ཀྱི་ལམ་ལ། བྱང་སེམས་རང་རྒྱུད་ལ་ཡོད་པ་ཉམས་སུ་མྱོང་བའི་སྒོ་ནས་ཤེས་པར་བྱ་བའི་ཤེས་བྱ་ཉན་ཐོས་ཀྱི་ལམ་དང༌། གཞན་རྒྱུད་ལ་ཡོད་པ་གཞན་རིག་གི་ཚུལ་གྱིས་ཤེས་པར་བྱ་བའི་ཤེས་བྱ་ཉན་ཐོས་ཀྱི་ལམ་གཉིས་ལས། དང་པོ་ནི། བྱང་འཕགས་རང་རྒྱུད་ལ་ཡོད་པའི་ཉན་ཐོས་ཀྱི་རྟོགས་རིགས་མཐའ་དག་ཡིན་ཞིང༌། གཞུང་འདིར་དངོས་སུ་སྨྲོས་པ་ནི། སློབ་མའི་ལམ་གང་དང་ཞེས་པའི་དངོས་བསྟན་གྱི་ལམ་དང༌། ཉན་ཐོས་ལམ་འདི་ཞེས་པའི་དངོས་བསྟན་གྱི་ལམ་རྣམས་སོ། །དངོས་བསྟན་གཉིས་པོ་འདི་ནི། ཤེས་བྱའི་ལམ་དང་ཤེས་བྱེད་ཀྱི་ལམ་ཤེས་གཉིས་ཀ་ཡིན་པས། ཉན་ཐོས་ལམ་འདི་ཞེས་པའི་དངོས་བསྟན་གྱི་ལམ་དང༌། ཤེས་པར་བྱ་ཞེས་པའི་དངོས་བསྟན་གྱི་ཤེས་བྱེད་ཀྱི་ལམ་ཤེས་དོན་གཅིག་གོ །གཉིས་པ་ནི། སྔར་བཤད་པ་ལྟར། ཉན་ཐོས་དང་རང་རྒྱལ་གྱི་རིགས་ཅན་སློབ་པ་སོགས་དང༌། རང་དང་རྒྱུད་ཚོད་མཉམ་པ་མན་ཆད་བྱང་སེམས་ཀྱི་རྒྱུད་ལ་ཡོད་པའི་ཤེས་བྱ་ཉན་ཐོས་ཀྱི་ལམ་རྣམས་ཡིན་ཏེ། དེ་ ༼༡༨༡༽ རྣམས་བྱང་འཕགས་ཀྱི་རྒྱུད་ཀྱི་ཆོས་ཀྱི་སྤྱན་དང༌། དེའི་རྒྱུད་ཀྱི་གཞན་སེམས་ཤེས་པའི་མངོན་ཤེས་ཀྱིས་རྟོགས་པའི་ཤེས་བྱ་ཉན་ཐོས་ཀྱི་ལམ་ཡིན་པའི་ཕྱིར། འདི་ལ་ཤེས་བྱ་དང་ཤེས་བྱེད་ངོ་བོ་གཅིག་པ་དང༌། ངོ་བོ་ཐ་དད་པ་གཉིས་ཡོད་པ་ལས། དང་པོ་ནི། མི་དམིགས་པས་རྣམ་པས་ཟིན་པའི་བྱང་འཕགས་ཀྱི་རྒྱུད་ཀྱི་ཤེས་བྱ་དང་ཤེས་བྱེད་ཡིན་ཏེ། དེས་ཟིན་པའི་བྱང་འཕགས་ཀྱི་རྒྱུད་ཀྱི་ཉན་ཐོས་ཀྱི་རྟོགས་རིགས་དང༌།

དེས་ཟིན་པའི་བྱང་འཕགས་ཀྱི་རྒྱུད་ཀྱི་ཤེས་བྱ་ཉན་ཐོས་ཀྱི་ལམ་དང༌། བྱང་འཕགས་ཀྱི་རྒྱུད་ཀྱི་ཤེས་བྱ་ཉན་ཐོས་ཀྱི་ལམ་ཤེས་པའི་ལམ་ཤེས་རྣམས་དོན་གཅིག་པས་སོ། །དེས་མཚོན་ནས་བྱང་འཕགས་ཀྱི་རྒྱུད་ཀྱི་མི་དམིགས་པའི་རྣམ་པས་ཟིན་པའི་རང་རྒྱལ་གྱི་རྟོགས་རིགས་དང༌། དེའི་རྒྱུད་ཀྱི་དེས་ཟིན་པའི་ཤེས་བྱ་རང་རྒྱལ་གྱི་ལམ་དང༌། དེའི་རྒྱུད་ཀྱི་ཤེས་བྱ་རང་རྒྱལ་གྱི་ལམ་ཤེས་པའི་ལམ་ཤེས་རྣམས་དོན་གཅིག དེ་བཞིན་དུ་བྱང་འཕགས་ཀྱི་རྒྱུད་ཀྱི་མི་དམིགས་པའི་རྣམ་པས་ཟིན་པའི་བྱང་སེམས་ཀྱི་རྟོགས་རིགས་དང༌། དེའི་རྒྱུད་ཀྱི་དེས་ཟིན་པའི་ཤེས་བྱ་བྱང་སེམས་ཀྱི་ལམ་དང༌། དེའི་རྒྱུད་ཀྱི་ཤེས་བྱ་བྱང་སེམས་ཀྱི་ལམ་ཤེས་པའི་ལམ་ཤེས་རྣམས་དོན་གཅིག་སྟེ། འདི་ཉིད་ལས། མི་དམིགས་པའི་རྣམ་པས་ཟིན་པ་ནི་གཉིས་ཀ་ཡིན་པར་གྲུབ་བོ། །ཅེས་དང༌། མི་དམིགས་པའི་རྣམ་པས་ཟིན་པའི་ཚེས་ཤེས་བྱའི་ལམ་དང༌། ཤེས་བྱེད་ཀྱི་ལམ་ཤེས་གཉིས་ངོ་ ༼༡༨༢༽ བོ་གཅིག་ཡིན་པས་ལུས་རྣམ་བཞག་ཏུ་ནི་གསུམ་ཆར་ལ་ཡང་ཤེས་པར་བྱ། ཞེས་པའི་ཚིག་གི་ཁྱད་པར་མ་གསུངས་ཏེ། སྔར་བཤད་ཟིན་ཏོ། །ཞེས་གསུངས་པའི་ཕྱིར། གཉིས་པ་ཤེས་བྱ་དང་ཤེས་བྱེད་ངོ་བོ་ཐ་དད་པ་ནི། མི་དམིགས་པའི་རྣམ་པས་མ་ཟིན་པའི་ཤེས་བྱ་ཉན་ཐོས་ཀྱི་ལམ་དང༌། ཤེས་བྱེད་ཀྱི་ལམ་ཤེས་གཉིས་ཐ་དད་གཞི་མཐུན་མི་སྲིད་པའི་འགལ་བ་ཡིན་ཏེ། མི་དམིགས་པའི་རྣམ་པས་མ་ཟིན་པར་མངོན་ཞེན་ཅན་གྱི་གནས་སྐབས་ཀྱི་བྱང་འཕགས་ཀྱི་རྒྱུད་ཀྱི་ཉན་ཐོས་ཀྱི་རྟོགས་རིགས་དེ་ཤེས་བྱ་ཉན་ཐོས་ཀྱི་ལམ་ཡིན་ཀྱང༌། དེ་ཤེས་པའི་ལམ་ཤེས་མ་ཡིན་པའི་ཕྱིར། མི་དམིགས་པའི་རྣམ་པས་ཟིན་པ་དང༌། མི་དམིགས་པའི་ཤེས་རབ་ཀྱི་ཟིན་པ་དོན་གཅིག་ཅིང༌། དེའི་རྣམ་པས་ཟིན་པ་དང༌། དེའི་རྣམ་པ་ལ་ཁྱད་པར་ཡོད་དེ། དེའི་རྣམ་པ་ཅན་གྱི་ཉན་ཐོས་ཀྱི་རྟོགས་རིགས་བྱང་སེམས་མཐོང་ལམ་པའི་རྒྱུད་ལ་ཡོད་པ་རྣམས་འདིར་དངོས་བསྟན་གྱི་ཤེས་བྱེད་ཀྱི་ལམ་ཤེས་ཡིན་ཞིང༌།

ཉན་ཐོས་ལམ་གྱི་དམིགས་རྣམ་མི་དམིགས་པའི་རྣམ་པ་བྱང་སེམས་མཐོང་ལམ་སྡུག་བསྔལ་ཆོས་བཟོད་པ་སོགས་ཀྱི་རྒྱུད་ལ་ཡོད་པ་རྣམས་མི་དམིགས་པའི་སྒོ་ནས་ཞེས་པའི་དངོས་བསྟན་གྱི་མི་དམིགས་པ་རྣམ་པ་དང༌། ཐེག་ཆེན་གྱི་རྟོགས་རིགས་ཀྱི་གཞི་མཐུན་ཡིན་པ་ལ་གནོད་བྱེད་མ་མཐོང་བའི་ཕྱིར། མི་དམིགས་པ་རྣམ་པ་དང༌། སྤྲོས་བྲལ་གྱི་རྣམ་པ་དག་ཐེག་ཆེན་གྱི་རྟོགས་རིགས་ཀྱི་ལྡོག་པ་ནས་བསྟན་པའི་ཕྱིར། དེ་སྐད་དུ་འདི་ཉིད་ལས། དེ་ལྟ་བུའི་ཉན་ཐོས་ཀྱི་ལམ་གྱི་རྟོགས་རིགས་ ༼༡༨༣༽ དེ་ཡང་ཐེག་ཆེན་ཐུན་མོང་མ་ཡིན་པའི་རྟོགས་རིགས་མི་དམིགས་པའི་རྣམ་པ་ཅན་གྱི་ཤེས་རབ་ཀྱིས་ཟིན་པའི་སྒོ་ནས་ཤེས་པར་བྱ་དགོས་སོ། །ཞེས་བསྟན། ཞེས་དང༌། མི་ཕམ་དགོངས་རྒྱན་དུའང་འཕགས་པའི་བདེན་པ་བཞི་པོ་དག་གི་རྣམ་པ་མི་རྟག་པ་ལ་སོགས་པ་བཅུ་དྲུག་པོ་རྣམས་རྟོགས་རིགས་ཐུན་མོང་མ་ཡིན་པའི་མི་དམིགས་པའི་ཤེས་རབ་ཀྱིས་ཟིན་པའི་སྒོ་ནས་ཞེས་གསུངས་ལ། དེའི་དོན་ཡང་མི་དམིགས་པའི་རྣམ་པའམ། མི་དམིགས་པའི་ཤེས་རབ་དེ་ཐེག་ཆེན་གྱི་རྟོགས་རིགས་ཡིན་པར་བཞེད་ཀྱི། འདིའི་དངོས་བསྟན་གྱི་ཤེས་བྱེད་ཀྱི་ལམ་ཤེས་ལ་ཐེག་ཆེན་གྱི་རྟོགས་རིགས་ཡོད་པར་བཞེད་པ་མ་ཡིན་ནོ། །ལེགས་པར་བཤད་པ་འདིས་ཀྱང་ཀུན་མཁྱེན་བླ་མ་ཡབ་སྲས་དགེས་པའི་བྱིན་བརླབས་བདག་སོགས་རྗེས་འཇུག་ཀུན་གྱི་རྒྱུད་ལ་འཇུག་པར་གྱུར་ཅིག ཡང་འདི་ཉིད་ལས། ཤེས་བྱ་བྱང་སེམས་ཀྱི་ལམ་དང༌། དེ་ཤེས་པའི་ལམ་ཤེས་གཉིས་རྟོགས་རིགས་གཅིག་ཡིན་པ་དང༌། རྟོགས་རིགས་སྔ་མ་གཉིས་དང༌། དེ་ཤེས་པའི་ལམ་ཤེས་གཉིས་རྟོགས་རིགས་ཐ་དད་ཡིན་པར་གསུངས་པའི་དོན་ནི། བྱང་སེམས་ཀྱི་རྒྱུད་ཀྱི་ཤེས་བྱ་བྱང་སེམས་ཀྱི་ལམ་དང༌། དེ་ཤེས་པའི་ལམ་ཤེས་གཉིས་ཀ་བྱང་སེམས་ཀྱི་རྟོགས་རིགས་གཙོ་ཆེ་བས། རྟོགས་རིགས་གཅིག་ཡིན་ལ། རྟོགས་རིགས་སྔ་མ་གཉིས་ཤེས་པའི་ལམ་ཤེས་ལ། ཉན་རང་གི་རྟོགས་རིགས་གཉིས་ཡོད་པར་མ་ཟད།

བྱང་འཕགས་ཀྱི་རྒྱུད་ཀྱི་ཆོས་ཀྱི་ ༼༡༨༤༽ སྤྱན་གྱིས་གཞན་རྒྱུད་ལ་ཡོད་པ་གཞན་རིག་གི་ཚུལ་གྱི་ཤེས་པའི་སྐབས་སུ་ཤེས་བྱེད་ཀྱི་ལམ་ཤེས་སུ་གྱུར་པའི་ཆོས་ཀྱི་སྤྱན་དེ་ཐེག་ཆེན་གྱི་རྟོགས་རིགས་གཙོ་ཆེ་བས་ཤེས་བྱ་དང་ཤེས་བྱེད་རྟོགས་རིགས་ཐ་དད་པར་འཆད་དོ། །གཞུང་གི་དངོས་བསྟན་གྱི་ལམ་ཤེས་དང་པོ་གཉིས་ནི། ཤེས་བྱ་དང་ཤེས་བྱེད་གཅིག་པས་རྟོགས་རིགས་ཀྱང་གཅིག་པར་འཆད་དགོས་པས་གཞུང་གི་དངོས་བསྟན་སྦྱར་མ་སྦྱར་དང༌། སྤྱི་དང་བྱེ་བྲག་གི་རྣམ་དབྱེ་འཆད་པར་གྱིས་ཤིག མདོར་ན་ཉན་ཐོས་ཀྱི་ལམ་གྱི་དམིགས་རྣམ་མི་དམིགས་པ་མངོན་སུམ་དུ་རྟོགས་པའི་ཐེག་ཆེན་འཕགས་པའི་མཁྱེན་པ་ཤེས་བྱ་ཉན་ཐོས་ཀྱི་ལམ་ཤེས་པའི་ལམ་ཤེས་ཀྱི་མཚན་ཉིད། དེ་མི་དམིགས་པར་མངོན་སུམ་དུ་རྟོགས་པའི་བྱང་འཕགས་ཀྱི་མཁྱེན་པ་དེ་ལམ་ཤེས་ཀྱི་ཆོས་བཅུ་གཅིག་གི་ནང་མཚན་དུ་གྱུར་པའི་ཤེས་བྱ་ཉན་ཐོས་ཀྱི་ལམ་ཤེས་པའི་ལམ་ཤེས་ཀྱི་མཚན་ཉིད། གདུལ་བྱ་ཉན་ཐོས་ཀྱི་རིགས་ཅན་རྗེས་སུབ་ཟུང་བའི་ཆེད་དུ་ཉན་ཐོས་ལམ་གྱི་དམིགས་རྣམ་མི་དམིགས་པར་མངོན་སུམ་དུ་རྟོགས་པའི་བྱང་འཕགས་ཀྱི་མཐོང་ལམ་དེ་སྐབས་གཉིས་པའི་དངོས་བསྟན་གྱི་ཤེས་བྱ་ཉན་ཐོས་ཀྱི་ལམ་ཤེས་པའི་ལམ་ཤེས་ཀྱི་མཚན་ཉིད་ཡིན་ནོ། །སྐབས་གཉིས་པའི་དངོས་བསྟན་གྱི་ལམ་ཤེས་ཐེག་པ་གསུམ་གྱི་རྟོགས་རིགས་སོ་སོར་འཇོག་པས་ཕན་ཚུན་འགལ་ཞིང༌། སྤྱིར་དེ་གསུམ་མི་འགལ་ཏེ། བྱང་སེམས་འཕགས་པའི་རྒྱུད་ཀྱི་ཆོས་ཀྱི་སྤྱན་དེ་ཉན་རང་འཕགས་པ་དང༌། རང་དང་ ༼༡༨༥༽ རྒྱུད་ཚོད་མཉམ་པ་མན་ཆད་ཀྱི་བྱང་སེམས་འཕགས་པ་རྣམས་ཀྱི་རྒྱུད་ཀྱི་རྟོགས་པ་མཐའ་དག་ཤེས་པས་ན། ལམ་ཤེས་གསུམ་ཀ་ཡིན་པར་གྲུབ་ཅིང༌། སངས་རྒྱས་སའི་ལམ་ཤེས་ཀྱང་ལམ་ཤེས་གསུམ་ཀ་ཡིན་ཏེ། དེ་ཉན་ཐོས་ལམ་གྱི་དམིགས་པ་རྣམ་སོགས་གསུམ་ཀ་མི་དམིགས་པར་མངོན་སུམ་དུ་རྟོགས་པའི་ལམ་ཤེས་ཡིན་པའི་ཕྱིར། གཉིས་པ་ཤེས་བྱ་རང་རྒྱལ་གྱི་ལམ་ཤེས་པའི་ལམ་ཤེས་ལ།

ལམ་ཤེས་དངོས་དང༌། རྒྱུ་ངེས་འབྱེད་ཆ་མཐུན་གཉིས། དང་པོ་ནི། བསེ་རུའི་ལམ་གང་དང་ཞེས་པ་ལ་འཕྲོས་ནས། ཉན་ཐོས་དང་རང་རྒྱལ་གྱི་ལམ་གྱི་ཁྱད་པར་གང༌། རང་རྒྱལ་གྱི་ལམ་ཤེས་པའི་ཚུལ་ཇི་ལྟ་བུ་ཞེ་ན། བསེ་རུ་ལྟ་བུའི་རང་རྒྱལ་གྱི་ཡེ་ཤེས་ནི་སྲིད་པ་ཐ་མའི་རྟེན་ལ་གཞན་ལ་མ་བརྟེན་པར་རང་བྱུང་གི་བྱང་ཆུབ་མངོན་དུ་བྱས་ཤིང༌། གདུལ་བྱ་ལ་སྒྲ་མེད་ལུས་ཀྱི་རྣམ་འགྱུར་གྱི་སྒོ་ནས་ཆོས་སྟོན་པས་ན་ཉན་ཐོས་ལས་ཁྱད་པར་དུ་འཕགས་སོ། །ཞེས་པ་ནི། རང་བྱུང་བདག་ཉིད་ཅེས་སོགས་ཚིགས་བཅད་གཅིག་གིས་བསྟན། དེ་ལ་འཕྲོས་ནས་སྒྲ་མེད་པ་དང་ཆོས་སྟོན་པ་འགལ་ལོ་ཞེ་ན། དེའི་རྩོད་པ་སྤོང་བ་ནི། གང་གང་དོན་ནི་ཞེས་སོགས་ཚིགས་བཅད་གཅིག་གིས་བསྟན། དྲི་བ་གཉིས་པའི་ལན་སྐབས་དོན་རང་རྒྱལ་གྱི་ལམ་ཤེས་པའི་ཚུལ་ནི། འདིར་བསྟན་ཤེས་བྱ་རང་རྒྱལ་གྱི་ལམ་འདི་ཉན་ཐོས་ཀྱི་རྟོགས་རིགས་ལས་ཁྱད་པར་འཕགས་ཏེ། གཟུང་རྟོག་སྤོང་བའི་ཕྱིར་དང༌། ཐེག་ཆེན་གྱི་རྟོགས་རིགས་ལས་དམན་ཏེ། འཛིན་རྟོག་ ༼༡༨༦༽ མི་སྤོང་བའི་ཕྱིར་དང༌། ཡང་ཉན་ཐོས་ལས་ཁྱད་པར་འཕགས་ཏེ། གཟུང་མེད་རྟོགས་པའི་རྟེན་རིགས་ཀྱི་ཁྱད་པར་དུ་བྱས་པའི་ཕྱིར། དེ་ལྟ་བུའི་ཁྱད་པར་གསུམ་ལྡན་གྱི་ཤེས་བྱ་རང་རྒྱལ་གྱི་རྟོགས་རིགས་དེ་གཞན་དོན་དུ་མཐོང་ལམ་དུ་མངོན་སུམ་དུ་ཤེས་པར་བྱ་བ་ཡིན་ནོ། །ཞེས་པ་ནི། གཟུང་དོན་རྟོག་པ་ཞེས་པ་ནས། ཡང་དག་བསྡུས་པ་ཤེས་པར་བྱ་ཞེས་པའི་བར་གྱིས་བསྟན། གཉིས་པ་རྒྱུ་ངེས་འབྱེད་ཆ་མཐུན་ལ་བཞི་ལས། དང་པོ་རང་རྒྱལ་གྱི་རྟོགས་རིགས་སུ་གྱུར་པའི་དྲོད་མཉམ་བཞག་ནི། རྟགས་པའི་ཆོས་ཉིད་ཅེས་སོགས་རྐང་པ་གཉིས་ཀྱིས་བསྟན། དེར་གྱུར་པའི་རྩེ་མོ་མཉམ་བཞག་ནི། རྩེ་མོར་གྱུར་པ་གཟུགས་ལ་སོགས། །འགྲིབ་པ་མེད་ལ་སོགས་པས་ཕྱེ། །ཞེས་པས་བསྟན། །དེར་གྱུར་པའི་བཟོད་པ་མཉམ་བཞག་ནི། ནང་སྟོང་པ་ཉིད་ལ་སོགས་པ་ཡིས། །གཟུགས་སོགས་མི་འཛིན་ཕྱིར་བཟོད་པ། །ཞེས་པས་བསྟན།

དེར་གྱུར་པའི་ཆོས་མཉམ་བཞག་ནི། །གཟུགས་སོགས་སྐྱེ་བ་མེད་སོགས་ཀྱི། །རྣམ་པ་ཅན་ནི་ཆོས་ཀྱི་མཆོག །ཅེས་པས་བསྟན། གཞུང་ཚིག་དེ་དག་གི་དངོས་བསྟན་གྱི་སྦྱོར་ལམ་དྲོད་སོགས་བཞི་པོ་གང་རུང་ཡིན་ན། བསེ་རུ་ལྟ་བུའི་རང་རྒྱལ་གྱི་རྟོགས་རིགས་སུ་གྱུར་པའི་ཐེག་ཆེན་གྱི་སྦྱོར་ལམ་མཉམ་བཞག་ཡེ་ཤེས་ཡིན་པས་ཁྱབ་བོ། །འདིར་ཁ་ཅིག ཤེས་བྱ་རང་རྒྱལ་གྱི་ལམ་ཡིན་ན། རྟེན་གྱི་བསེ་རུ་ལྟ་བུའི་ལམ་ཞེས་བྱ་བའི་དངོས་བསྟན་གྱི་ལམ་ཡིན་པས་ཁྱབ། ཤེས་བྱ་རང་རྒྱལ་གྱི་ལམ་ཤེས་པའི་ལམ་ཤེས་ཡིན་ན། ཡང་དག་ ༼༡༨༧༽ བསྡུས་པ་ཤེས་པར་བྱ། ཞེས་པའི་དངོས་བསྟན་གྱི་ལམ་ཤེས་ཡིན་པས་ཁྱབ། ཤེས་བྱ་རང་རྒྱལ་གྱི་ལམ་ཤེས་པའི་ལམ་ཤེས་ཡིན་ན། ཤེས་བྱ་བྱང་སེམས་ཀྱི་ལམ་ཤེས་པའི་ལམ་ཤེས་མ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། རང་རྒྱལ་རང་རྒྱུད་ལ་ཡོད་པའི་ཤེས་བྱ་རང་རྒྱལ་གྱི་རྟོགས་རིགས་ཆོས་ཅན་དེར་ཐལ། དེའི་ཕྱིར། རྟགས་གསལ་གོང་གི་རིགས་འགྲེ། གཉིས་པ་དང་གསུམ་པ་ལ་ཡང༌། བྱང་སེམས་ས་བརྒྱད་པ་བའི་རྒྱུད་ཀྱི་ཆོས་ཀྱི་སྤྱན་ཆོས་ཅན། དེར་ཐལ། དེའི་ཕྱིར། རྟགས་གསལ་གོང་བཞིན་འགྲེ། དེས་ནས་བསེ་རུའི་ལམ་གང་དང་ཞེས་པའི་ལམ་དང༌། རྟེན་གྱི་བསེ་རུ་ལྟ་བུའི་ལམ་ཞེས་པའི་དངོས་བསྟན་གྱི་ལམ་དང༌། ཡང་དག་བསྡུས་པར་ཤེས་པར་བྱ་ཞེས་པའི་དངོས་བསྟན་གྱི་ཤེས་བྱེད་ཀྱི་ལམ་ཤེས་རྣམས་དོན་གཅིག མཚན་གཞི་ནི། བསེ་རུ་ལྟ་བུའི་རང་རྒྱལ་གྱི་རྟོགས་རིགས་སུ་གྱུར་པའི་ཐེག་ཆེན་གྱི་མཐོང་ལམ་སྐད་ཅིག་མ་བཅུ་དྲུག་གོ འདིའི་དངོས་བསྟན་ལ་ཡང་སྔར་ཐེག་ཆེན་བསྒོམ་ལམ་མེད་དེ། འདི་ཉིད་ལས། སྐབས་དེར་བསྒོམ་ལམ་མ་བཤད་པའི་གནད་ཀྱང་རྟོགས་རིགས་དེ་བྱང་སེམས་ཀྱི་བསྒོམ་ལམ་དུ་བསྒོམས་པར་མི་བྱེད་པའི་དོན་ཡིན་པའི་ཕྱིར་དང༌། ཞེས་གསུངས་པའི་ཕྱིར། མདོར་ན་རང་རྒྱལ་ལམ་གྱི་དམིགས་རྣམ་མི་དམིགས་པར་མངོན་སུམ་དུ་རྟོགས་པའི་ཐེག་ཆེན་འཕགས་པའི་མཁྱེན་པ་ཤེས་བྱ་རང་རྒྱལ་གྱི་ལམ་ཤེས་པའི་ལམ་ཤེས་མཚན་ཉིད་ཡིན་པ་སོགས་གོང་གི་རིགས་འགྲེས་ཏེ་ཤེས་པར་བྱའོ། །གསུམ་པ་ཤེས་བྱ་བྱང་

༼༡༨༨༽ སེམས་ཀྱི་ལམ་ཤེས་པའི་ལམ་ཤེས་ལ། མཐོང་ལམ་དང་བསྒོམ་ལམ་གཉིས། དང་པོ་ནི། འདི་དང་གཞན་པའི་ཡོན་ཏན་གྱི། །ཕན་ཡོན་ཆེ་བ་མཐོང་བའི་ལམ། །ཞེས་པ་ལ་འཕྲོས་ནས། ཐེག་ཆེན་མཐོང་ལམ་དེ་གང་ཞེ་ན། བདེན་པ་བཞི་ལ་བཟོད་པ་དང༌། ཞེས་པའི་སྐད་ཅིག་མ་བཞི་བཞིར་ཕྱེ་བའི་སྒོ་ནས་མཐོང་ལམ་སྐད་ཅིག་མ་བཅུ་དྲུག་ཏུ་ཡོད་དོ། །ཞེས་པ་ནི། བདེན་དང་བདེན་ལ་བཟོད་པ་དང༌། །ཞེས་སོགས་ཚིགས་བཅད་གཅིག་གིས་བསྟན། དེ་དག་ཀྱང་རིམ་པ་བཞིན་དུ་མཐོང་ལམ་སྡུག་བསྔལ་ཆོས་བཟོད་དང༌། དེ་ཆོས་ཤེས་དང༌། སྡུག་བསྔལ་རྗེས་བཟོད་དང༌། སྡུག་བསྔལ་རྗེས་ཤེས་དང༌། ཀུན་འབྱུང་ཆོས་བཟོད་དང༌། དེ་ཆོས་ཤེས་དང༌། ཀུན་འབྱུང་རྗེས་བཟོད་དང༌། དེ་རྗེས་ཤེས་དང༌། འགོག་པ་ཆོས་བཟོད་དང༌། དེ་ཆོས་ཤེས་དང༌། འགོག་པ་རྗེས་བཟོད་དང༌། དེ་རྗེས་ཤེས། ལམ་ཆོས་བཟོད་དང༌། དེ་ཆོས་ཤེས་དང༌། ལམ་རྗེས་བཟོད་དང༌། ལམ་རྗེས་ཤེས་རྣམས་བར་མ་ཆད་པར་སྐྱེ་བ་ཡིན་ནོ། །དེ་དག་རྣམ་པའི་སྒོ་ནས་རྒྱས་པར་བཤད་ན། དེ་བཞིན་ཉིད་དང་དེ་རྟོགས་པའི་སངས་རྒྱས་ཕན་ཚུན་རྣམ་གྲངས་ཀྱི་གནས་པར་ཁས་མི་ལེན་པར། ངེས་པར་རང་སྟོབས་ཀྱིས་འདྲེན་པའི་ཐེག་ཆེན་གྱི་བདེན་པ་མངོན་རྟོགས་དང༌། གཟུགས་སོགས་དོན་དམ་པར་ཆོས་ཉིད་ཀྱི་ངོ་བོ་ཆེན་པོ་ཡིན་པ་ལ་དེ་ལྟར་དང༌། སྡུག་བསྔལ་གྱི་ཆོས་ཉིད་འཇལ་བྱེད་ཀྱི་ཚད་མ་མེད་པ་ལ་དང༌། གཟུགས་སོགས་དེ་དག་གི་ཚད་གཟུང་དུ་མེད་པ་ལ་ངེས་པར་འདྲེན་ནུས་ཀྱི་བདེན་པ་མངོན་རྟོགས་ནི་རིམ་པ་བཞིན་སྡུག་བསྔལ་ཆོས་བཟོད་སོགས་བཞིའི་ ༼༡༨༩༽ ངོ་བོ་ཡིན་ནོ་ཞེས་པ་ནི། དེ་བཞིན་ཉིད་དང་ཞེས་པ་ནས། ཚད་མེད་པ་དང་ཞེས་པའི་བར་གྱིས་བསྟན། དེ་བཞིན་དུ་གཟུགས་སོགས་ཀྱི་ཆོས་ཉིད་རྟག་ཆད་ཀྱི་མཐའ་དང་བྲལ་བ་ལ་ངེས་པར་འདྲེན་ནུས་དང༌། གཟུགས་སོགས་ཀྱི་ཆོས་ཉིད་ལ་གཞན་གྱི་སངས་རྒྱས་ཉིད་དུ་ངེས་པར་འཛིན་པ་ལ་ངེས་ཤེས་འདྲེན་ནུས་དང༌། དོན་དམ་པར་བླང་དོར་དང་སྐྱེ་འགག་མེད་པ་ལ་ངེས་ཤེས་འདྲེན་ནུས་དང༌།

ཤེས་རབ་ཀྱིས་ཟིན་པའི་བྱམས་སོགས་ཚད་མེད་བཞི་བསྒོམ་པ་ལ་ངེས་ཤེས་འདྲེན་ནུས་ཀྱི་བདེན་པ་མངོན་རྟོགས་རྣམས་ནི་རིམ་བཞིན་ཀུན་འབྱུང་ཆོས་བཟོད་སོགས་ཀྱི་ངོ་བོ་ཡིན་ནོ། །ཞེས་པ་ནི། མཐའ་མེད་དང་ཞེས་པ་ནས། བྱམས་ལ་སོགས་དང་ཞེས་པའི་བར་གྱིས་བསྟན། དེ་བཞིན་དུ་གཟུགས་སོགས་རང་གི་ངོ་བོ་སྟོང་པ་ཉིད་ཡིན་པ་ལ་ངེས་ཤེས་འདྲེན་ནུས་དང༌། དགེ་རྩ་སངས་རྒྱས་ཀྱི་སར་བསྔོས་པས་རང་གི་སངས་རྒྱས་ཐོབ་པ་ལ་དེ་འདྲེན་ནུས་དང༌། རྣམ་བྱང་གི་རིགས་སྦྱིན་སོགས་ཤེར་ཕྱིན་དུ་འདུས་པ་ལ་དེ་འདྲེན་ནུས་དང༌། གཞན་གྱི་འཇིགས་པས་ཉམས་ང་བ་དང༌། ནང་གི་ཉེར་འཚེ་ནད་གདོན་སོགས་ཀུན་ཞི་བ་ལ་ངེས་ཤེས་འདྲེན་ནུས་ཀྱི་བདེན་པ་མངོན་རྟོགས་རྣམས་ནི་རིམ་པ་བཞིན་འགོག་པ་ཆོས་བཟོད་སོགས་ཀྱི་ངོ་བོ་ཡིན་ནོ་ཞེས་པ་ནི། སྟོང་པ་ཉིད་དང་ཞེས་པ་ནས། ནད་ཀུན་སེལ་ཞེས་པའི་བར་གྱིས་བསྟན། དེ་བཞིན་དུ་ཤེར་ཕྱིན་བསྒོམས་པས་མྱང་འདས་ལ་བདེན་འཛིན་ཞི་བ་ལ་ངེས་ཤེས་འདྲེན་ནུས་དང༌། སངས་རྒྱས་རྣམས་ཀྱི་སྲུང་སྐྱོབ་མཛད་པ་ལ་ངེས་ཤེས་འདྲེན་ནུས་དང༌། རྗེས་ཐོག་ཏུ་སྲོག་གཅོད་ ༼༡༩༠༽ སྤོང་བ་ལ་སོགས་པའི་དགེ་བཅུ་ནས་བཟུང༌། རྣམ་མཁྱེན་སྒྲུབ་པའི་ཐབས་ཀུན་ཉམས་སུ་ལེན་པ་ལ་རང་ཉིད་གནས་ཤིང༌། གཞན་དག་ཀྱང་དེ་ལ་འགོད་པ་ལ་ངེས་ཤེས་འདྲེན་ནུས་དང༌། སྦྱིན་སོགས་ཀྱིས་དགེ་རྩ་གཞན་དོན་དུ་རྫོགས་བྱང་དུ་བསྔོ་བའི་ནུས་པ་ཐོབ་པ་ལ་ངེས་ཤེས་འདྲེན་ནུས་ཀྱི་ཐེག་ཆེན་གྱི་བདེན་པ་མངོན་རྟོགས་རྣམས་ནི། རིམ་བཞིན་ལམ་ཆོས་བཟོད་སོགས་དེ་དང་དེའི་ངོ་བོ་ཡིན་ནོ། །ཞེས་པ་ནི། མྱ་ངན་འདས་འཛིན་ཞི་ཉིད་དང༌། །ཞེས་པ་ནས། རྫོགས་པའི་བྱང་ཆུབ་ཏུ་བསྔོ་བ། ཞེས་པའི་བར་གྱིས་བསྟན། དེ་ལྟར་ན་ལམ་ཤེས་ཀྱི་སྐབས་ཀྱི་སྐད་ཅིག་མ་བཅུ་དྲུག་གི་རྣམ་པ་ནི། བཤད་མ་ཐག་པ་དེ་ལྟར་ཡིན་ནོ། ཞེས་པ་ནི། ལམ་ཤེས་ཉིད་ཀྱི་སྐད་ཅིག་མ་ཞེས་པས་བསྟན། ངེས་ཤེས་དེ་དག་འདྲེན་པའི་ནུས་པ་མཐོང་ལམ་དུ་ཐོབ་ནས་གང་དུ་འདྲེན་ན་རྗེས་ཐོབ་ཀྱི་གནས་སྐབས་སུ་དངོས་སུ་འདྲེན་པ་ཡིན་ནོ། །དེས་ན་འདིར་ནི་ཚད་མ་སྨྲ་བའི་གྲུབ་མཐའ་དང་མི་འདྲ་བར་ངེས་ཤེས་ལ་རྟོག་པས་མ་ཁྱབ་སྟེ།

འཕགས་ལམ་དུ་གྱུར་པའི་ངེས་ཤེས་དུ་མ་བཤད་པའི་ཕྱིར། སྒྲ་དོན་འདྲེས་འཛིན་གྱི་རྟོག་པ་ལ་ཡང༌། རང་ཡུལ་མི་གསལ་བར་སྣང་བས་མ་ཁྱབ་སྟེ། ཐེག་ཆེན་གྱི་སྦྱོར་ལམ་མཉམ་བཞག་ཕལ་ཆེ་བ་སྒྲ་དོན་འདྲེས་འཛིན་གྱི་རྟོག་པ་ཡིན་ཀྱང༌། ཀུན་ནས་ཉོན་མོངས་ཀྱི་གཟུང་བ་རང་བཞིན་མེད་པ་སོགས་ལ་གསལ་སྣང་ཐོབ་པར་བཤད་པའི་ཕྱིར། དེ་ལྟར་མཐོང་ལམ་སྐད་ཅིག་མ་བཅུ་དྲུག་བཤད་པ་ལས། སྐད་ཅིག་མ་དང་པོ་སྡུག་བསྔལ་ཆོས་བཟོད་ཁོ་ན་བར་ཆད་མེད་ལམ་ཡིན་ཏེ། རྩ་བར་སྐད་ཅིག་གཅིག་པའི་བཟོད་པ་ཡིས། །བསྡུས་པ་དེ་འདིར་མཐོང་བའི་ལམ། །ཞེས་དང༌། དེའི་འགྲེལ་པ་དོན་གསལ་ལས། སྐད་ཅིག་མ་གཅིག་པ་སྡུག་བསྔལ་ལ་ཆོས་ཤེས་པའི་བཟོད་པས་ ༼༡༩༡༽ བསྡུས་པ་ཞེས་གསུངས་པའི་ཕྱིར། དེས་ན་སྐད་ཅིག་མ་ཕྱི་མ་བཅོ་ལྔ་མཐོང་ལམ་རྣམ་གྲོལ་ལམ་ཡིན་ཞིང༌། བར་ཆེད་མེད་ལམ་སྐད་ཅིག་མ་དང་པོ་ཁོ་ན་ཡིན་པ་ནི། མཛོད་ཀྱི་ལུགས་ལ་མཐོང་ལམ་བཟོད་པ་བརྒྱད་བར་ཆད་མེད་ལམ་དུ་འདོད་པ་དང༌། མངོན་པ་ཀུན་ལས་བཏུས་ཀྱི་ལུགས་ལ་མཐོང་ལམ་ཆོས་བཟོད་བཞི་བར་ཆད་མེད་ལམ་དུ་འདོད་པ་སོགས་གྲུབ་མཐའ་འོག་མའི་མཐོང་ལམ་གྱི་འདོད་ཚུལ་ལས་ཁྱད་པར་དུ་འཕགས་པ་ཡིན་པས། ཀུན་མཁྱེན་བླ་མའི་ལུགས་མཆོག་འདིའི་རྗེས་སུ་འབྲང་བ་དག་ནི་སྐལ་པ་བཟང་བར་ཤེས་པར་བྱའོ། །གཞན་དག་གི་འདོད་པ་ནི་མངོན་རྟོགས་རྒྱན་དང༌། མངོན་པ་ཀུན་ལས་བཏུས་ཀྱི་གྲུབ་མཐའ་བསྲེས་ནས་ཅ་ཅོལ་སྨྲ་བ་སྣང་བས། དོན་དང་ལྡན་པར་མ་མཐོང་ལ། །ཀུན་མཁྱེན་བླ་མའི་བཞེད་པ་ནི། །རྒྱལ་བ་མི་ཕམ་མགོན་པོ་དང༌། །འཕགས་སེང་སོགས་རྒྱ་གར་གྱི་པཎ་གྲུབ་རྣམས་དང༌། བོད་ཀྱི་རྗེས་བཙུན་གོང་མ་སོགས་ཚད་ལྡན་གྱི་དགོངས་པ་ཕྱོགས་གཅིག་པ་ཡིན་ནོ།། །།འདིར་སྨྲས་པ། ཡབ་གཅིག་ཀུན་མཁྱེན་བླ་མའི་བཞེད་སྲོལ་ནི། །མི་ཕམ་ཞལ་གྱི་བདུད་རྩིའི་སྙིང་པོ་ཀུན། །གཅིག་ཏུ་སྤུངས་འདྲ་སྐལ་ལྡན་ལྷ་བུ་ཡིས། །ཐོབ་ཀྱིས་ལྷ་མིན་རྣམས་ལ་ཅི་བྱར་ཡོད། །དཔྱོད་ལྡན་ཀུན་ཀྱང་ལྟ་གྲུབ་བཟང་པོ་འདིའི། །རྗེས་ཞུགས་ཚུལ་གནས་ཐོས་བསམ་བསྒོམ་པ་ཡི། །ངལ་བས་དལ་འབྱོར་ལུས་འདི་དོན་ཡོད་པར། །བྱས་ན་ལེགས་སམ་སྙིང་ནས་བསམ་པར་རིགས། །ཞེས་ཀྱང་གདམས་སོ། །

༼༡༩༢༽ འདིར་ཁ་ཅིག བྱང་འཕགས་ཀྱི་རྒྱུད་ཀྱི་ཤེས་བྱ་བྱང་སེམས་ཀྱི་ལམ་ཡིན་ན། ཕན་ཡོན་ཆེ་བ་མཐོང་བའི་ལམ། །ཞེས་པ་ནས་བྱ་བ་འདི་ནི་བསྒོམ་པའི་ལམ། །ཞེས་པའི་བར་གྱི་དངོས་བསྟན་གྱི་ལམ་ཡིན་པས་ཁྱབ། རྒྱུད་བྱང་སེམས་མཐོང་ལམ་པའི་རྒྱུད་ཀྱི་བྱང་སེམས་ཀྱི་རྟོགས་རིགས་སུ་གྱུར་པའི་མཁྱེན་པ་ཡིན་ན། བདེན་དང་བདེན་ལ་བཟོད་པ་དང༌། ཞེས་སོགས་ཀྱི་དངོས་བསྟན་གྱི་མཐོང་ལམ་ཡིན་པས་ཁྱབ། བྱང་སེམས་ཀྱི་མངོན་རྟོགས་སུ་གྱུར་པའི་ཤེས་བྱ་བྱང་སེམས་ཀྱི་ལམ་ཤེས་པའི་ལམ་ཤེས་ཡིན་ན། སྐབས་གཉིས་པའི་དངོས་བསྟན་གྱི་ཤེས་བྱ་བྱང་སེམས་ཀྱི་ལམ་ཤེས་པའི་ལམ་ཤེས་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། མི་དམིགས་པའི་རྣམ་པས་མ་ཟིན་པར་མངོན་ཞེན་ཅན་གྱི་གནས་སྐབས་ཀྱི་བྱང་འཕགས་ཀྱི་རྒྱུད་ཀྱི་འཛིན་པ་ཆོས་ཀྱི་བདག་མེད་རྟོགས་པའི་རྟོགས་རིགས་ཆོས་ཅན། དེར་ཐལ། དེའི་ཕྱིར་ཏེ། བྱང་འཕགས་ཀྱི་རྒྱུད་ཀྱི་བྱང་སེམས་ཀྱི་རྟོགས་རིགས་ཡིན་པའི་ཕྱིར་ཏེ། མཚན་འཛིན་མངོན་གྱུར་དུ་ལྡན་པའི་བྱང་འཕགས་ཀྱི་རྒྱུད་ཀྱི་བྱང་སེམས་ཀྱི་རྟོགས་རིགས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཐེག་ཆེན་གྱི་མཐོང་བསྒོམ་གང་རུང་ཡིན་པར་ཐལ། འདོད་པའི་ཕྱིར། འདོད་ན། རྣལ་འབྱོར་མངོན་སུམ་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། མཚན་འཛིན་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་ལ། ༼༡༩༣༽ ས་དང་པོ་རྗེས་ཐོབ་པའི་རྒྱུད་ཀྱི་བྱང་སེམས་ཀྱི་རྟོགས་རིགས་སུ་གྱུར་པའི་མཁྱེན་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ས་དང་པོ་རྗེས་ཐོབ་པ་དེ་བྱང་སེམས་མཐོང་ལམ་པ་ཡིན་པའི་ཕྱིར་ཏེ། རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་བྱང་སེམས་མཐོང་ལམ་པ་ཡོད་པའི་ཕྱིར་ཏེ་ཕྱིར་མི་ལྡོག་པའི་རྟགས་སུ་གྱུར་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་བྱང་སེམས་མཐོང་ལམ་པ་ཡོད་པའི་ཕྱིར་ཏེ།

བློ་ལྡན་མཐོང་བའི་ལམ་གནས་ཀྱི། །ཕྱིར་མི་ལྡོག་པའི་རྟགས་དག་ཡིན། །ཞེས་པའི་གཞུང་དོན་གྲུབ་པའི་ཕྱིར། རྩ་བར་འདོད་ན། དེ་མ་ཡིན་པར་ཐལ། ཐེག་ཆེན་གྱི་མཐོང་ལམ་མ་ཡིན་པའི་ཕྱིར་ཏེ། བྱང་འཕགས་རྗེས་ཐོབ་པའི་རྒྱུད་ཀྱི་མཁྱེན་པ་ཡིན་པའི་ཕྱིར། གསུམ་པ་ལ་ཡང༌། ས་དང་པོ་རྗེས་ཐོབ་པའི་རྒྱུད་ཀྱི་བྱང་སེམས་རྟོགས་རིགས་སུ་གྱུར་པའི་མཁྱེན་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བྱང་འཕགས་ཀྱི་རྒྱུད་ཀྱི་བྱང་སེམས་ཀྱི་རྟོགས་རིགས་སུ་གྱུར་པའི་མཁྱེན་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཐེག་ཆེན་གྱི་མཐོང་ལམ་དང༌། ས་གཉིས་པ་ཐོབ་པའི་བསྒོམ་ལམ་གང་རུང་ཡིན་པར་ཐལ། འདོད་པའི་ཕྱིར། ཁྱབ་སྟེ། སྐབས་གཉིས་པའི་དངོས་བསྟན་གྱི་མོས་པ་བསྒོམ་ལམ་སོགས་ཀྱི་མ་མཐའི་ས་མཚམས་ས་གཉིས་པ་ནས་འཇོག་པར་བཤད་པའི་ཕྱིར། གོང་དུ་འདོད་ན། དེ་གང་རུང་མ་ཡིན་པར་ཐལ། ས་དང་པོའི་རྗེས་ཐོབ་ ༼༡༩༤༽ ཡེ་ཤེས་ཡིན་པའི་ཕྱིར་ཏེ། ས་དང་པོའི་རྗེས་ཐོབ་ཀྱི་མཁྱེན་པ་ཡིན་པའི་ཕྱིར། མདོར་ན། བྱང་སེམས་ལམ་གྱི་དམིགས་རྣམ་མི་དམིགས་པ་མངོན་སུམ་དུ་རྟོགས་པའི་ཐེག་ཆེན་འཕགས་པའི་མཁྱེན་པ་ཤེས་བྱ་བྱང་སེམས་ཀྱི་ལམ་ཤེས་པའི་ལམ་ཤེས་ཀྱི་མཚན་ཉིད་དང༌། དེ་མི་དམིགས་པར་མངོན་སུམ་དུ་རྟོགས་པའི་བྱང་འཕགས་ཀྱི་མཁྱེན་པ་ཆོས་བཅུ་གཅིག་གི་ནང་ཚན་དུ་གྱུར་པའི་ཤེས་བྱ་བྱང་སེམས་ཀྱི་ལམ་ཤེས་པའི་རྒྱུ་ལམ་ཤེས་ཀྱི་མཚན་ཉིད་དང༌། གདུལ་བྱ་བྱང་སེམས་ཀྱི་རིགས་ཅན་རྗེས་སུ་བཟུང་བ་དང༌། རང་ཉིད་རྒྱུད་ལྡན་དུ་བསྒོམ་པ་གང་རུང་གི་ཆེད་དུ་བྱང་སེམས་ལམ་གྱི་དམིགས་རྣམས་མི་དམིགས་པ་མངོན་སུམ་དུ་རྟོགས་པའི་མཐོང་བསྒོམ་མཉམ་བཞག་གང་རུང་དུ་གྱུར་པའི་མཁྱེན་པ་སྐབས་གཉིས་པའི་དངོས་བསྟན་གྱི་ཤེས་བྱ་བྱང་སེམས་ཀྱི་ལམ་ཤེས་པའི་ལམ་ཤེས་ཀྱི་མཚན་ཉིད་ཡིན་ཞིང༌། འདི་ལ་མཐོང་བསྒོམ་གཉིས་ཀ་ཡོད་དོ། །ཡང་ཆོས་དབྱིངས་མངོན་སུམ་དུ་མཐོང་བའི་མཉམ་བཞག་གིས་བསྡུས་པའི་བདེན་པ་མངོན་རྟོགས་གང་ཞིག

ཐེག་ཆེན་གྱི་རྟོགས་རིགས་སུ་གྱུར་པའི་སྐབས་གཉིས་པའི་དངོས་བསྟན་གྱི་སྐབས་དོན་དུ་གྱུར་པའི་ཐེག་ཆེན་གྱི་མཐོང་ལམ་གྱི་མཚན་ཉིད་ཡིན་ཏེ། ཤེས་བྱ་བྱང་སེམས་ཀྱི་ལམ་ཤེས་པའི་ལམ་ཤེས་ཀྱི་རྒྱུ་ངེས་འབྱེད་ཆ་མཐུན་སྐབས་དང་པོར་བསྟན་ཟིན་པ་ལ་དགོངས་ནས་འདིར་དངོས་སུ་མ་བསྟན་པའི་གནད་ཀྱིས་ཀྱང༌། འདིར་བསྟན་ཤེས་བྱ་བྱང་སེམས་ཀྱི་ལམ་ཤེས་པའི་ལམ་ཤེས་སུ་གྱུར་པའི་མཐོང་བསྒོམ་གཉིས་ཀ་ཐེག་ཆེན་གྱི་ ༼༡༩༥༽ རྟོགས་རིགས་ཡིན་པར་གྲུབ་བོ། །ཁ་ཅིག སྐབས་གཉིས་པའི་དངོས་བསྟན་གྱི་མཐོང་ལམ་ཡིན་ན། ཐེག་ཆེན་གྱི་རྟོགས་རིགས་ཡིན་པས་ཁྱབ་ཟེར་བ། བདེན་དང་བདེན་ལ་བཟོད་པ་དང༌། ཞེས་སོགས་སྐབས་དོན་གྱི་མཐོང་ལམ་ལ་བློ་རྩེ་གཏད་ཀྱང༌། ཅུང་ཟད་སྦོམ་ཡོར་ཏེ། ཉན་ཐོས་ལམ་འདི་ཤེས་པར་བྱ་ཞེས་པའི་དངོས་བསྟན་གྱི་མཐོང་ལམ་ཆོས་ཅན། དེར་ཐལ། དེའི་ཕྱིར་ཏེ། སྐབས་གཉིས་པའི་དངོས་བསྟན་གྱི་ཉན་ཐོས་ཀྱི་རྟོགས་རིགས་སུ་གྱུར་པའི་མཐོང་ལམ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན་སླ། བདེན་དང་བདེན་ལ་བཟོད་པ་དང༌། །ཞེས་སོགས་ཀྱི་དངོས་བསྟན་གྱི་མཐོང་ལམ་ཐེག་ཆེན་གྱི་རྟོགས་རིགས་སུ་ངེས་ན། འདི་ཉིད་ལས། བྱང་སེམས་ཀྱི་མཐོང་ལམ་སྐད་ཅིག་མ་དང་པོ་ཆོས་ཅན། སྐབས་གཉིས་པ་ནས་བཤད་པའི་སྡུག་བསྔལ་ཆོས་བཟོད་ཡིན་ཏེ། ཞེས་སོགས་དང༌། དེ་བཞིན་དུ་སྐབས་གསུམ་པ་ནས་བསྟན་པའི་སྡུག་བསྔལ་ཆོས་བཟོད་ཡིན་ཏེ་ཞེས་སོགས་རྟགས་འགོད་དང་བཅས་ཏེ་གསུངས་པ་ནང་འགལ་ལོ་ཞེ་ན། འདི་དག་ནི་ཁྱད་བཞི་ཆོས་ཅན་ལ་ཞིབ་ཆ་མ་སྦྱར་བར་གཞུང་ལུགས་ཀྱི་གོ་བབས་སྤྱི་ལམ་པའི་དབང་དུ་བྱས་ནས་གསུངས་པ་ཡིན་པས། དོན་ལ་སྐྱོན་མེད་དེ། བཀའ་དང་དགོངས་འགྲེལ་གྱི་བསྟན་བཅོས་ཆེན་པོ་རྣམས་ལས་ཀྱང་འདི་འདྲའི་རིགས་ཅན་མང་དུ་བྱུང་བས་སྐྱོན་གཏོང་པ་ག་ལ་རིགས། འོན་ཀྱང་རིགས་ལམ་དུ་ཞུགས་པའི་རྩོད་ངོར་ཞིབ་ ༼༡༩༦༽ ཆ་སྦྱར་དགོས་པས།

དེའི་ཚེ་ན་ཐེག་ཆེན་གྱི་རྟོགས་རིགས་སུ་གྱུར་པའི་མཐོང་ལམ་སྐད་ཅིག་མ་དང་པོ་ཆོས་ཅན་དུ་གཟུང་ནས་སྐབས་གཉིས་པ་ནས་བཤད་པའི་སྡུག་བསྔལ་ལ་ཆོས་བཟོད་ཡིན་པའི་ཤེས་བྱེད་དུ་གཏན་ཚིགས་འགོད་པ་ཡིན་ལ། དེ་བཞིན་དུ་ཐེག་དམན་གྱི་རྟོགས་རིགས་སུ་གྱུར་པའི་ཐེག་ཆེན་གྱི་མཐོང་ལམ་སྐད་ཅིག་མ་དང་པོ་ཆོས་ཅན་དུ་གཟུང་ནས་སྐབས་གཉིས་པ་ནས་བཤད་པའི་སྡུག་བསྔལ་ལ་ཆོས་བཟོད་ཡིན་པའི་ཤེས་བྱེད་དུ་སྡུག་བསྔལ་བདེན་པ་རྟག་མི་རྟག་གི་སྤྲོས་པ་དང་བྲལ་བ་ལ་ངེས་ཤེས་རང་སྟོབས་ཀྱིས་འདྲེན་པའི་མཉམ་བཞག་ཡིན་པའི་ཕྱིར་ཞེས་པའི་གཏན་ཚིགས་འགོད་པ་ཡིན་ཞིང༌། དེ་བཞིན་དུ་སྐད་ཅིག་མ་གཉིས་པ་ནས་བཅུ་དྲུག་པའི་བར་ལ་ཡང་རྟོགས་རིགས་དེ་དང་དེར་གྱུར་པའི་ཞེས་ཞིབ་ཆ་སྦྱར་ནས་ཡིན་ནོ། །གཞན་དུ་ན་སྐབས་གསུམ་པའི་སྡུག་བསྔལ་ལ་སོགས་བདེན་པ་ལ་ཞེས་སོགས་ཀྱི་དངོས་བསྟན་གྱི་མཐོང་ལམ་ལ་ཐེག་དམན་གྱི་རྟོགས་རིགས་ཀྱིས་མ་ཁྱབ་པར་གྱུར་ལ། དེ་མ་ཁྱབ་ན། འདི་ཉིད་ལས། སྐབས་དོན་ཐེག་དམན་གྱི་རྟོགས་རིགས་སུ་གྱུར་པའི་གཞི་ཤེས་ཞེས་གསུངས་པ་དང་འགལ་བས། རང་གི་གྲུབ་མཐའི་སྡེ་སྣོད་དང་འགལ་འགྲོ་བས་ཟབ་འཚལ་ལོ། །དེ་ལྟར་ན་ཀུན་མཁྱེན་ཆེན་པོའི་གཞུང་ལུགས་ཚིག་རླིང་ཞིང་དོན་རྒྱ་ཆེ་བ་འདི་རྣམས་གོང་འོག་གི་བབ་སྒྲིགས་ནས་གྲུབ་མཐའི་སྐྱོངས་ལུགས་ཤེས་དགོས་སོ། །གཉིས་པ་བསྒོམ་ལམ་ལ། བསྒོམ་ལམ་གྱི་བྱེད་པ་དང༌། བྱེད་པ་ཅན་གྱི་བསྒོམ་ལམ་གཉིས། ༼༡༩༧༽ དང་པོ་ནི། བྱེད་པ་དང་ནི་མོས་པ་དང་ཞེས་པ་ལ་འཕྲོས་ནས། བསྒོམ་ལམ་གྱི་བྱེད་པ་གང་ཞེ་ན། འདིར་བསྟན་བསྒོམ་གྱི་བྱེད་པ་དྲུག་ཡོད་དེ། སེམས་རྒྱུད་ཞི་ཞིང་དུལ་བ་དང༌། སྐྱེ་བོ་དམ་པ་ཐམས་ཅད་ལ་འདུད་པ་དང༌། བསྒོམ་སྤངས་ཉོན་མོངས་ལས་རྒྱལ་བ་དང༌། མེ་ཆུ་མཚོན་སོགས་ཀྱི་གནོད་པས་རྫི་བ་མེད་པ་དང༌། མཐར་ཐུག་རྫོགས་པའི་བྱང་ཆུབ་ཐོབ་པ་དང༌། རྟེན་བསྒོམ་ལམ་པ་ཞུགས་པའི་ས་ཕྱོགས་ཀྱང་མཆོད་པའི་ཞིང་དུ་བྱེད་པ་དང་དྲུག་ཏུ་ཡོད་པའི་ཕྱིར།

ཞེས་པ་ནི། ཀུན་ནས་ཞི་དང་ཞེས་པ་ནས། རྟེན་མཆོད་ཉིད་ཅེས་པའི་བར་གྱིས་བསྟན། མདོར་ན་ཐེག་ཆེན་གྱི་སྒོམ་ལམ་བསྒོམ་སྟོབས་ཀྱིས་ཐོབ་པའི་རྣམ་དཀར་གྱི་ཡོན་ཏན་དེ་ཐེག་ཆེན་གྱི་བསྒོམ་ལམ་གྱི་བྱེད་པའི་མཚན་ཉིད་ཡིན་ཞིང༌། འདིར་བསྟན་བྱེད་པ་དྲུག་པོ་གང་རུང་ཡིན་ན། བསྒོམ་ལམ་མ་ཡིན་པས་ཁྱབ་བོ། །གཉིས་པ་བྱེད་པ་ཅན་ལ་མོས་པ་བསྒོམ་ལམ་སོགས་ལྔ་ལས། དང་པོ་ལ། དངོས་དང༌། ཕན་ཡོན་གཉིས། དང་པོ་ནི། མོས་པ་དང་ཞེས་པ་ལ་འཕྲོས་ནས། འདིར་མོས་པ་བསྒོམ་ལམ་ཆོས་ཅན། ཁྱོད་ལ་གསུམ་ཡོད་དེ། རང་དོན། གཉིས་དོན། གཞན་དོན་མོས་པ་བསྒོམ་ལམ་གསུམ་དུ་ཡོད་པའི་ཕྱིར། ཞེས་པ་ནི། མོས་པ་རང་གི་ཞེས་པ་ནས། རྣམ་གསུམ་ཤེས་བྱ་ཞེས་པའི་བར་གྱིས་བསྟན། གསུམ་པོ་དེ་ལ་ཡང་ཆུང་འབྲིང་ཆེན་པོ་གསུམ་དུ་དབྱེ་བས། སོ་སོར་རྣམ་པ་གསུམ་དུ་འདོད་ཅིང༌། དེ་གསུམ་ཆུང་ངུ་ལ། ཆུང་ངུའི་ཆུང་ངུ༌། ཆུང་ངུའི་འབྲིང༌། ཆུང་ངུའི་ཆེན་པོ། འབྲིང་ལ། འབྲིང་གི་ 

༼༡༩༨༽ ཆུང་ངུ༌། འབྲིང་གི་འབྲིང༌། འབྲིང་གི་ཆེན་པོ། ཆེན་པོ་ལ། ཆེན་པོའི་ཆུང་ངུ༌། ཆེན་པོའི་འབྲིང༌། ཆེན་པོའི་ཆེན་པོ་དང་གསུམ་དུ་དབྱེ་བས། དེ་ལྟར་ན་མོས་པ་བསྒོམ་ལམ་ཉི་ཤུ་རྩ་བདུན་དུ་ཡོད་དོ། །ཞེས་པ་ནི་དེ་ཡང་ནི། ཞེས་པ་ནས། རྣམ་པ་ཉི་ཤུ་བདུན་དུ་འདོད། །ཅེས་པའི་བར་གྱིས་བསྟན། མདོར་ན། ཐེག་ཆེན་གྱི་མོས་པ་བསྒོམ་ལམ་གང་ཞིག ཤེར་ཕྱིན་རང་དོན་ཕུན་ཚོགས་ཀྱི་འབྱུང་གནས་སུ་མོས་པ་དང༌། དེ་གང་ཞིག ཤེར་ཕྱིན་གཉིས་དོན་ཕུན་ཚོགས་ཀྱི་འབྱུང་གནས་སུ་མོས་པ་དང༌། དེ་གང་ཞིག ཤེར་ཕྱིན་གཞན་དོན་ཕུན་ཚོགས་ཀྱི་འབྱུང་གནས་སུ་མོས་པ་ནི། རིམ་བཞིན་རང་དོན་མོས་པ་བསྒོམ་ལམ་དང༌། གཉིས་དོན་མོས་པ་བསྒོམ་ལམ་དང༌། གཞན་དོན་མོས་པ་བསྒོམ་ལམ་གྱི་མཚན་ཉིད་ཡིན་ནོ། །མཚན་ཉིད་འདི་བཞིན་ལྟར་ན། མོས་པ་བསྒོམ་ལམ་ལ་སེམས་བྱུང་གི་ཁྱབ་ལ། གཙོ་སེམས་དང་སེམས་འབྱུང་གཉིས་ཀ་ཡོད་པར་བཞེད་ན། མོས་པ་མཚུངས་ལྡན་དང་བཅས་པ་ཞེ་སྦྱོར། མོས་པ་བསྒོམ་གྱི་མོས་ཡུལ་གྱི་ཤེར་ཕྱིན་དང༌། འབྲས་བུ་ཤེར་ཕྱིན་དོན་གཅིག བསྒོམ་ལམ་གསུམ་པོ་འདིའི་ས་མཚམས་ནི། ས་གཉིས་པ་ནས་བཅུ་པའི་བར་གྱི་རྗེས་ཐོབ་སོ་སོ་ན་ཡོད་དེ། རང་དོན་མོས་པ་བསྒོམ་ལམ་ཆུང་ངུའི་ཆུང་ངུ་དང༌། ས་གཉིས་པ་རང་དོན་མོས་པ་བསྒོམ་ལམ་དོན་གཅིག དེ་ཆུང་ངུའི་འབྲིང་དང༌། ས་གསུམ་པའི་རང་དོན་མོས་པ་བསྒོམ་ལམ་དོན་གཅིག་པ་ནས་དེ་ཆེན་པོའི་ཆེན་པོ་དང༌། ས་བཅུ་པའི་རང་དོན་མོས་ ༼༡༩༩༽ པ་བསྒོམ་ལམ་དོན་གཅིག་པའི་བར་དུ་ཤེས་པར་བྱ་ཞིང༌། དེས་གཉིས་དོན་དང༌། གཞན་དོན་མོས་པ་བསྒོམ་ལམ་དགུ་ས་གཉིས་པ་ནས་བཅུ་པའི་བར་ལ་འཇོག་ཚུལ་ཡང་ཤེས་པར་བྱའོ། །གཉིས་པ་ཕན་ཡོན་ནི། བསྟོད་དང་བཀུར་དང་བསྔགས་པ་དང༌། །ཞེས་པ་ལ་འཕྲོས་ནས། གང་ལ་བསྟོད་བཀུར་བསྔགས་པ་ཡིན་ཞེ་ན། ཤེར་ཕྱིན་རང་དོན་ཕུན་ཚོགས་ཀྱི་འབྱུང་གནས་སུ་མོས་པ་ལ་བསྟོད་པ་དགུ་དང༌། གཉིས་དོན་མོས་པ་ལ་བཀུར་བ་དགུ་དང༌།

གཞན་དོན་མོས་པ་ལ་བསྔགས་པ་དགུ་མཛད་པ་ཡིན་ནོ། །ཞེས་པ་ནི། ཤེས་རབ་ཕ་རོལ་ཕྱིན་པ་ལ། །ཞེས་སོགས་ཚིགས་བཅད་གཅིག་གིས་བསྟན། མདོར་ན། མོས་པ་བསྒོམ་པའི་བྱང་ཆུབ་སེམས་དཔའ་སྤྲོ་བ་བསྐྱེད་པའི་ཕྱིར་དུ་མོས་པའི་ཡོན་ཏན་བརྗོད་པའི་དེ་བཞིན་གཤེགས་པའི་གསུང་གི་ཆ་དེ་འདིར་བསྟན་མོས་པ་བསྒོམ་ལམ་གྱི་ཕན་ཡོན་གྱི་མཚན་ཉིད་འདི་ཡིན་ན། ཤེར་ཕྱིན་གྱི་མདོ་ཚིག་ཡིན་པས་ཁྱབ་བོ། །གཉིས་པ་བསྔོ་བ་བསྒོམ་ལམ་ནི། མདོར་བསྟན་དུ། བསྔོ་དང་རྗེས་སུ་ཡི་རང་དང༌། ཡིད་ལ་བྱེད་པ་བླ་མེད་དག་ཅེས་པ་ལ་འཕྲོས་ནས། བསྔོ་བ་བསྒོམ་ལམ་གང་ཞེ་ན། འདིར་བསྟན་བསྔོ་བ་བསྒོམ་ལམ་ཆོས་ཅན་ཁྱོད་ལ་ཁྱད་ཆོས་བཅུ་གཉིས་ཡོད་དེ། སྤྱིའི་རང་བཞིན་གཉིས་ནི། མོས་པས་བསགས་པའི་དགེ་བ་བླ་མེད་བྱང་ཆུབ་ཏུ་ཡོངས་སུ་བསྔོ་བ། ཉན་རང་ལས་ཁྱད་པར་དུ་འཕགས་པ་དང་བྱེད་ལས་གཞན་ལ་ལམ་སྟོན་པ་དང༌། སངས་རྒྱས་ཐོབ་པར་བྱེད་པས་མཆོག་ཏུ་གྱུར་པ་དང༌། ༼༢༠༠༽ རྫས་ལ་ཞེན་པ་འགོག་པའི་ཕྱིར་བསྔོ་བྱའི་རྫས་དམིགས་མེད་དུ་རྟོགས་པའི་རྣམ་པ་ཅན་དང༌། བསྔོ་བྱེད་ཀྱི་སེམས་ལ་ཞེན་པ་འགོག་པའི་ཕྱིར་འདུ་ཤེས་དང་ལྟ་བར་ཕྱིན་ཅི་མ་ལོག་པའི་མཚན་ཉིད་ཅན་དང༌། བསྔོ་བ་བྱེད་པ་པོ་ལ་ཞེན་པ་འགོག་པའི་ཕྱིར། །བསོད་ནམས་བྱ་བའི་དངོས་པོ་དེ་བྱ་བྱེད་ཀྱི་དབྱེན་པར་ཤེས་པ་དང༌། བདག་དང་སངས་རྒྱས་ཀྱི་དགེ་བ་ཐ་དད་དུ་མི་ལྟ་བའི་ཕྱིར། སངས་རྒྱས་ཀྱི་བསོད་ནམས་ཀྱི་ཚོགས་ཀྱི་རང་བཞིན་ཀུན་རྫོབ་ཏུ་སྐྱེ་ཞིང༌། དོན་དམ་པར་སྐྱེ་འགག་མེད་པའི་ཆོས་ཉིད་དུ་དྲན་པའི་སྤྱོད་ཡུལ་ཅན་དང༌། ཕྱིན་དྲུག་རྗེས་སུ་སྒྲུབ་པས་ན་ཐབས་ཤེས་བཟུང་འབྲེལ་དང་བཅས་པ་སྟེ། དངོས་པོར་མངོན་ཞེན་འགོག་པ་ལྔ་དང༌། སྟོང་ཉིད་ཀྱི་མཚན་མར་འཛིན་པ་མེད་པས་དངོས་མེད་དུ་ཞེན་འགོག་པ་གཅིག་དང༌། ཟུང་འཇུག་གི་རྣམ་པ་ནི་ལམ་ཐམས་ཅད་ཀུན་རྫོབ་ཏུ་སྣང་ཆ་མ་དོར་ཞིང༌། དོན་དམ་དུ་མི་དམིགས་པས་སངས་རྒྱས་ཀྱི་རྗེས་སུ་ཡི་རང་བྱིན་པ་དང༌།

མི་དམིགས་པའི་ཤེས་རབ་ཀྱིས་ཟིན་པས་ཁམས་གསུམ་འཁོར་བར་ལྷུང་བ་མ་ཡིན་པ་དང༌། རྣམ་པའི་རབ་དབྱེ་ནི། ཆུང་ངུ་དང་འབྲིང་དང་ཆེན་པོའི་བསྔོ་བ་དང་གསུམ་དུ་དབྱེ་བའི་ཁྱད་པར་བཅུ་གཉིས་སུ་ཡོད་པའི་ཕྱིར་ཞེས་པ་ནི། ཡོངས་སུ་བསྔོ་བ་ཁྱད་པར་ཅན། ཞེས་པ་ནས། བསྔོ་བ་གཞན་ནི་རྣམ་གསུམ་པོ། །ཞེས་པའི་བར་གྱིས་བསྟན། དེ་ལྟར་ཆུང་འབྲིང་ཆེ་གསུམ་དུ་དབྱེ་བའི་བསྔོ་བ་ ༼༢༠༡༽ དེ་ཡང་འབྲས་བུ་བསོད་ནམས་ཆེན་པོ་འབྱུང་བའི་བདག་ཉིད་ཡིན་ནོ། །ཞེས་པ་ནི། བསོད་ནམས་ཆེ་ཆུང་བདག་ཉིད་དོ། །ཞེས་པས་བསྟན། འདིར་བསྟན་བསྔོ་བ་བསྒོམ་ལམ་ཡིན་ན། ཡོངས་སུ་བསྔོ་བ་ཁྱད་པར་ཅན་ལ་སོགས་པའི་ཁྱད་ཆོས་བཅུ་གཉིས་དང་ལྡན་པས་མ་ཁྱབ་སྟེ། བསྔོ་བ་བསྒོམ་ལམ་ཆུང་ངུའི་ཆུང་ངུ་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། དབྱེ་བ་ཁྱད་པར་ཆུང་འབྲིང་ཆེ་གསུམ་དང་མི་ལྡན་པའི་ཕྱིར་ཏེ། ཁྱོད་ལ་ཆུང་འབྲིང་ཆེ་གསུམ་དུ་དབྱེ་རྒྱུ་མེད་པའི་ཕྱིར་ཏེ། ཆོས་ཅན་ཡིན་པའི་ཕྱིར། མདོར་ན་ས་གཉིས་པ་ཐོབ་པའི་ཐེག་ཆེན་གྱི་བསྒོམ་ལམ་རྗེས་ཐོབ་ཡེ་ཤེས་གང་ཞིག དགེ་རྩ་རྫོགས་པའི་བྱང་ཆུབ་ཏུ་མི་དམིགས་པའི་ཤེས་རབ་ཀྱིས་སྒྱུར་བར་བྱེད་པའི་འདུན་པ་མཚུངས་ལྡན་དང་བཅས་པ་འདིར་བསྟན་བསྔོ་བ་བསྒོམ་ལམ་གྱི་མཚན་ཉིད་ཡིན་ནོ། །འདིར་བསྟན་བསྔོ་བ་བསྒོམ་ལམ་ལ། ས་མཚམས་ཀྱི་སྒོ་ནས་དབྱེ་ན། ཆུང་ངུའི་ཆུང་ངུ་ནས། ཆེན་པོའི་ཆེན་པོ་བར་དགུ་ཡོད་པ་ལས། ཆུང་ངུའི་ཆུང་ངུ་དང༌། ས་གཉིས་པའི་བསྔོ་བ་བསྒོམ་ལམ་དོན་གཅིག་པ་ནས་ཆེན་པོའི་ཆེན་པོ་དང་ས་བཅུ་པའི་བསྔོ་བ་བསྒོམ་ལམ་དོན་གཅིག་པའི་བར་ནི་མོས་པ་བསྒོམ་ལམ་གྱི་སྐབས་ལྟར་ཤེས་པར་བྱའོ། །གསུམ་པ་རྗེས་སུ་ཡི་རང་བསྒོམ་ལམ་ནི། རྗེས་སུ་ཡི་རང་བ་ཡིད་ལ་བྱེད་པ་བླ་མེད་དག་ཅེས་པ་ལ་འཕྲོས་ནས། རྗེས་སུ་ཡི་རང་བསྒོམ་ལམ་གང་ཞེ་ན། ཐབས་ཁྱད་པར་ཅན་དང་མི་དམིགས་པའི་ཤེས་རབ་ཟུང་འབྲེལ་གྱི་སྒོ་ནས་དགེ་བའི་

༼༢༠༢༽ རྩ་བ་ལ་དད་པས་ཡི་རང་གི་དགའ་བ་བསྒོམ་པ་ནི། རྗེས་སུ་ཡི་རང་གི་བསྒོམ་ལམ་ཡིན་པར་འདིར་བརྗོད་དོ་ཅེས་པ་ནི། ཐབས་དང་མི་དམིགས་ཞེས་སོགས་ཚིགས་བཅད་གཅིག་གིས་བསྟན། དེས་ན་ས་གཉིས་པ་ཐོབ་པའི་ཐེག་ཆེན་གྱི་བསྒོམ་ལམ་རྗེས་ཐོབ་ཡེ་ཤེས་གང་ཞིག དགེ་རྩ་ལ་དགའ་བ་ཡང་དག་པར་བསྒོམ་པའི་དད་པ་མཚུངས་ལྡན་དང་བཅས་པ་འདིར་བསྟན་རྗེས་སུ་ཡི་རང་གི་བསྒོམ་ལམ་གྱི་མཚན་ཉིད་ཡིན་ནོ། །དབྱེ་ན་ཆུང་ངུའི་ཆུ་ངུ་ནས་ཆེན་པོའི་ཆེན་པོའི་བར་དགུ་ས་གཉིས་པ་ནས་བཅུ་པའི་བར་ལ་སྦྱོར་ཚུལ་སྔར་ལྟར་རོ། །མོས་བསྔོ་རྗེས་སུ་ཡི་རང་གི་བསྒོམ་ལམ་གསུམ་ལ། འཕགས་སེང་གི་འགྲེལ་པར། ཟག་བཅས་བསྒོམ་ལམ་དུ་བཤད་པ་ཡོད་ཀྱང༌། གཟུང་འཛིན་གཉིས་སྣང་དང་བཅས་པ་ལ་ཟག་བཅས་ཀྱི་མིང་གི་བཏགས་པ་ཙམ་ཡིན་གྱིས། ཟག་བཅས་མཚན་ཉིད་པ་ནི་མ་ཡིན་ཏེ། ཐེག་ཆེན་འཕགས་པའི་མཁྱེན་པ་ཡིན་པའི་ཕྱིར། བཞི་པ་སྒྲུབ་པའི་བསྒོམ་ལམ་ནི། སྒྲུབ་དང་ཞེས་པ་ལ་འཕྲོས་ནས། །སྒྲུབ་པ་བསྒོམ་ལམ་གང་ཞེ་ན། །ཆོས་ཉིད་ལ་རྩེ་གཅིག་ཏུ་མཉམ་པར་བཞག་པའི་བསྒོམ་ལམ་མཉམ་བཞག་སྦྱོར་བ་ཉེར་རྟོགས་ཀྱི་ལམ་དང༌། བར་ཆད་མེད་ལམ་གྱི་བསྡུས་པ་རྣམས་ནི་སྒྲུབ་པ་བསྒོམ་ལམ་དེའི་ངོ་བོ་དང༌། དེ་ནི་ཤེས་རབ་ཀྱིས་མི་ཟིན་པའི་སྦྱིན་སོགས་ཀྱི་ཉམས་ལེན་ལས་ཁྱད་པར་དུ་འཕགས་པས་མཆོག་ཏུ་གྱུར་པ་དང༌། དེའི་རྣམ་པ་ནི་ཆོས་ཀུན་སྐྱེ་མེད་དུ་རྟོགས་པས་ཀུན་ལ་མངོན་པར་འདུ་མི་བྱེད་པ་དང༌། དེའི་བྱེད་ ༼༢༠༣༽ ལས་ནི་གནས་སྐབས་སུ་རང་རྒྱུད་ལ་ཆོས་རྣམས་དམིགས་སུ་མེད་པར་རྟོགས་པ་བསྐྱེད་ཅིང་མཐར་ཐུག་དོན་ཆེན་པོ་སངས་རྒྱས་ཉིད་དུ་བྱེད་པ་ཡིན་ནོ། །ཞེས་པ་ནི། དེའི་ངོ་བོ་ཉིད་མཆོག་ཉིད་ཅེས་སོགས་ཚིག་བཅད་གཅིག་གིས་བསྟན། དེ་ལྟ་བུའི་སྒྲུབ་པ་བསྒོམ་ལམ་དེ་ཡང༌། མཐུན་རྐྱེན་རྒྱུ་ཚོགས་ཚངས་ཤིང༌། འགལ་རྐྱེན་བར་ཆད་སྤོང་བའི་སྒོ་ནས་སྒྲུབ་དགོས་པས། མཐུན་རྐྱེན་ནི་སངས་རྒྱས་རྟེན་དང་ཞེས་སོགས་རྐང་པ་གསུམ་དང༌།

འགལ་རྐྱེན་ནི་ཆོས་ཀྱི་འཕོངས་པའི་ཞེས་སོགས་རྐང་པ་ལྔས་བསྟན། སྒྲུབ་པ་བསྒོམ་ལམ་གྱི་མཚན་ཉིད་ནི། ཐེག་ཆེན་གྱི་བསྒོམ་ལམ་མཉམ་བཞག་ཡེ་ཤེས་གང་ཞིག རང་གི་ངོས་སྐལ་གྱི་བསྒོམ་སྤངས་ཤེས་སྒྲིབ་ཀྱི་སྤོང་བ་གཉེན་པོའོ། །འདི་ལ་དབྱེ་ན་ས་གཉིས་པའི་སྦྱོར་བ་ཉེར་བསྡོགས་དང༌། བར་ཆད་མེད་ལམ་ནས་བཅུ་པའི་སྦྱོར་བ་ཉེར་བསྡོགས་དང༌། བར་ཆད་མེད་ལམ་གྱི་བར་དགུ་གཉིས་བཅོ་བརྒྱད་དུ་ཡོད་དོ། །ལྔ་པ་རྣམ་དག་བསྒོམ་ལམ་ནི། ཤིན་ཏུ་དག་པ་ཤེས། བྱ་བ་འདི་ནི་བསྒོམ་པའི་ལམ། །ཞེས་པ་ལས་འཕྲོས་ནས། རྣམ་དག་བསྒོམ་ལམ་གང་ཞེ་ན། འདི་ལ་སྤྱིར་བསྟན་པ་དང༌། ཁྱད་པར་སོ་སོར་བཤད་པ་གཉིས། དང་པོ་ནི། འཕགས་པའི་འོག་མ་གསུམ་གྱི་རྣམ་དག་སོ་སོའི་ངོས་སྐལ་གྱི་དྲི་མ་ཙམ་དང༌། སངས་རྒྱས་ཀྱི་རྣམ་དག་དྲི་མ་ཀུན་གྱི་རྣམ་པར་དག་པས་ན། རྣམ་དག་དེའི་ཡུལ་གཟུགས་སོགས་ཀྱང་འཕགས་པ་ ༼༢༠༤༽ འོག་མ་གསུམ་གྱི་གཟིགས་ངོ་ན་ངོ་སྐལ་གྱི་དྲི་མ་སོ་སོས་རྣམ་པར་དག་པ་དང༌། སངས་རྒྱས་རང་སྣང་ལ་དྲི་མ་ཀུན་གྱི་དག་པ་ཡིན་ནོ། །ཞེས་པ་ནི་འབྲས་བུ་དག་པ་ཞེས་སོགས་ཚིགས་བཅད་གཅིག་གིས་བསྟན། གཉིས་པ་ནི། རང་རྒྱུ་བར་ཆད་མེད་ལམ་གྱི་ངོས་སྐལ་གྱི་ཉོན་སྒྲིབ་ཙམ་གྱི་དག་པའི་ཕྱིར་ན། ཉན་ཐོས་ཀྱི་རྣམ་དག་དང༌། དེ་དང་ཤེས་སྒྲིས་གཟུང་རྟོག་ཙམ་གྱིས་དག་པའི་ཕྱིར་ན། རང་རྒྱལ་གྱི་རྣམ་དག་དང་ཐེག་པ་གསུམ་གྱི་ལམ་གྱི་སྒྲིབ་གསུམ་དག་པའི་ཕྱིར་ན། བྱང་སེམས་ཀྱི་རྣམ་དག་དང༌། སྒྲིབ་པ་མ་ལུས་པ་དག་པའི་ཕྱིར་ན། སངས་རྒྱས་ཀྱི་རྣམ་དག་ཏུ་འཇོག་ཅིང༌། དེ་རྣམ་དག་ཤིན་ཏུ་བ་ཡིན་ནོ། །ཞེས་པ་ནི། ཉོན་མོངས་ཤེས་བྱ་ཞེས་སོགས་ཚིགས་བཅད་གཅིག་གིས་བསྟན། སྐབས་དོན་ཐེག་ཆེན་གྱི་རྣམ་དག་བསྒོམ་ལམ་ནི། རྒྱལ་སྲས་རྣམས་ཀྱི་དག་པ་སྟེ། ཞེས་པ་འདིར་སྟོན་ཀྱང་འདིའི་དངོས་བསྟན་གྱི་རྣམ་དག་ལ་རྣམ་དག་བསྒོམ་ལམ་གྱི་མ་ཁྱབ་སྟེ། འདིའི་དངོས་བསྟན་གྱི་རྣམ་དག་དང༌།

བྱང་འཕགས་ཀྱི་རྒྱུད་ཀྱི་རྣམ་དག་འདུས་བྱས་དང༌། བྱང་འཕགས་ཀྱི་རྒྱུད་ཀྱི་རྣམ་གྲོལ་ལམ་རྣམས་དོན་གཅིག་པས། བྱང་སེམས་ཀྱི་མཐོང་ལམ་རྣམ་གྲོལ་ལམ་རྣམས་འདིའི་དངོས་བསྟན་གྱི་བྱང་སེམས་ཀྱི་རྣམ་དག་ཡིན་ནོ། །ཐེག་ཆེན་གྱི་རྣམ་དག་བསྒོམ་ལམ་གྱི་མཚན་ཉིད་ནི། ཐེག་ཆེན་གྱི་བསྒོམ་ལམ་མཉམ་བཞག་ཡེ་ཤེས་གང་ཞིག ༼༢༠༥༽ རང་རྒྱུ་བར་ཆད་མེད་ལམ་གྱི་ངོས་སྐལ་གྱི་སྒྲིབ་པ་ལས་གྲོལ་བའི་རྣམ་གྲོལ་དེའོ། །སངས་རྒྱས་ཀྱི་རྣམ་དག་ཤིན་ཏུ་བ་ཡིན་པའི་རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ། ཁམས་གསུམ་ས་དགུ་པོ་རེ་རེ་ལ་སྒོམ་སྤངས་ཤེས་སྒྲིབ་ཆེན་པོ་ནས་ཆུང་ངུའི་ཆུང་ངུ་བར་དགུ་ཡོད་པ་ཐམས་ཅད་ཐེག་ཆེན་གྱི་བསྒོམ་ལམ་བར་ཆད་མེད་ལམ་ཆུང་ངུའི་ཆུང་ངུ་ནས། བསྒོམ་ལམ་བར་ཆད་མེད་ལམ་ཆེན་པོའི་ཆེན་པོའི་བར་དགུ་པོ་དེས་སྤོང་བ་གཉེན་པོ་བྱས་ནས་རིམ་པ་ཅན་དུ་སྤོང་བ་གང་ཞིག སངས་རྒྱས་ཀྱི་རྣམ་དག་ནི་གཉེན་པོ་དེ་ཀུན་རྫོགས་པའི་རྗེས་སུ་བྱུང་བའི་རྣམ་དག་ཡིན་པའི་ཕྱིར། ཞེས་པ་ནི། ས་དགུ་ལ་ནི་ཞེས་སོགས་ཚིགས་བཅད་གཅིག་གིས་བསྟན། འདིས་ནི་གཉེན་པོ་ཆུང་རིམ་ནས་སྐྱེ་བ་དང༌། སྤང་བྱ་ཆེ་རིམ་ནས་འགག་པ་བསྟན་ཞིང༌། འདིར་བསྟན་བསྒོམ་ལམ་བར་ཆད་མེད་ལམ་ཆུང་ངུ་དང༌། ས་གཉིས་པའི་བར་ཆད་མེད་ལམ་དོན་གཅིག ཆུང་ངུའི་འབྲིང་དང་ས་གསུམ་པའི་བར་ཆད་མེད་ལམ་དོན་གཅིག ཆུང་ངུའི་ཆེན་པོ་དང་ས་བཞི་པའི་བར་ཆད་མེད་ལམ་དོན་གཅིག འདིར་བསྟན་བསྒོམ་ལམ་བར་ཆད་མེད་ལམ་འབྲིང་གི་ཆུང་ངུ་དང༌། ས་ལྔ་པའི་བར་ཆད་མེད་ལམ་དོན་གཅིག་པ་ནས། འདིར་བསྟན་བསྒོམ་ལམ་བར་ཆད་མེད་ལམ་ཆེན་པོའི་ཆེན་པོ་དང༌། ས་བཅུ་པའི་བར་ཆད་མེད་ལམ་དོན་གཅིག་པའི་བར་དུ་ཤེས་པར་བྱའོ། ། ༼༢༠༦༽ དེ་ལྟར་ན་ས་གཉིས་པའི་བར་ཆད་མེད་ལམ་དེས་འདོད་པར་ས་གཅིག་བསམ་གཏན་ས་བཞི། གཟུགས་མེད་ས་བཞི་སྟེ། ས་དགུའི་བསྒོམ་སྤངས་ཆེན་པོའི་ཆེན་པོ་དགུའི་གཉེན་པོ་ཅིག་ཆར་བྱེད་པ་ནས།

ས་བཅུ་པའི་བར་ཆད་མེད་ལམ་དེས་ས་དགུ་པའི་བསྒོམ་སྤངས་ཆུང་ངུའི་ཆུང་ངུ་དགུའི་གཉེན་པོ་ཅིག་ཆར་བྱེད་པས་ན། འདིར་བསྟན་བསྒོམ་སྤངས་ལ་དགུ་དགུ་བརྒྱད་བཅུ་གྱ་གཅིག་ཡོད་ལ། དེ་བཞིན་དུ་གཉེན་པོ་བར་ཆད་མེད་ལམ་རེ་རེ་ཡང་ས་དགུ་པའི་སྤང་བྱ་དགུ་རེ་སྤོང་བའི་ལྡོག་པ་ནས་བར་ཆད་མེད་ལམ་དགུ་རེར་འགྱུར་བས་ཐེག་ཆེན་གྱི་བསྒོམ་ལམ་བར་ཆད་མེད་ལམ་བརྒྱད་ཅུ་གྱ་གཅིག་ཏུ་བརྩི་བ་ཡིན་ནོ། །ས་དགུ་ལ་ནི་ཞེས་སོགས་ལ་འཕྲོས་ནས། ཁ་ཅིག་ན་རེ། གཉེན་པོ་ཆུང་ངུའི་སྤང་བྱ་ཆེན་པོ་སེལ་བ་མི་སྲིད་པས་སྤང་གཉེན་སྐྱེ་འགག་གི་རིམ་པ་དེ་མི་འཐད་དོ་ཞེས་ན། དེའི་རྩོད་པ་སྤོང་བ་ནི་སྐྱོན་མེད་དེ། གོས་ལ་ཆགས་པའི་དྲི་མ་རགས་པ་འབད་པ་ཆུང་ངུའི་སེལ་ལ། ཕྲ་མོ་སེལ་བ་ལ་འབད་པ་ཆེན་པོ་དགོས་པའི་དཔེས་སྤང་གཉེན་གྱི་རིམ་པ་དེ་འཐད་པ་ཡིན་ནོ་ཞེས་པ་ན། དེ་ལ་ཀླན་ཀ་སྤངས་པ་ཡི་ཞེས་པས་བསྟན། དེ་ལྟར་ན་བྱང་སེམས་ཀྱི་བསྒོམ་ལམ་བར་ཆད་མེད་ལམ་དེ། ཁམས་གསུམ་གྱི་ཤེས་བྱ་དང༌། ཤེས་བྱ་མཉམ་པ་ཉིད་ཀྱི་རྟོགས་པའི་ཡུལ་ཆེན་ཡིན་པས། ཁམས་གསུམ་ས་དགུའི་བསྒོམ་སྤངས་ཤེས་སྒྲིབ་མ་ ༼༢༠༧༽ ལུས་པའི་གཉེན་པོར་གྲུབ་བོ། །ཞེས་པ་ནི། ལམ་ནི་འཇལ་དང་ཞེས་སོགས་རྐང་པ་གསུམ་གྱིས་བསྟན། དེས་ན་གཉེན་པོ་ཆུང་ངུའི་ཆུང་ལ་སོགས་པའི་ལམ་ནི་ཞེས་པའི་དངོས་བསྟན་གྱི་ལམ་དང༌། ལམ་ནི་འཇལ་དང་ཞེས་པའི་དངོས་བསྟན་གྱི་ལམ་དང༌། གཉེན་པོ་ཉིད་དུ་འདོད་པ་ཡིན། །ཞེས་པའི་དངོས་བསྟན་གྱི་གཉེན་པོ་རྣམས་དོན་གཅིག་ཅིང༌། དེ་ལ་ནང་སེལ་ཕྱེ་ན་ཐེག་ཆེན་གྱི་བསྒོམ་ལམ་བར་ཆད་མེད་ལམ་དགུར་ཡོད་དོ། །ལམ་ཤེས་ཀྱི་སྐབས་བསྟན་ཟིན་ཏོ།། ༈ །།གསུམ་པ་གཞི་ཤེས་ནི། དེ་ནས་ཐམས་ཅད་ཤེས་པ་ཉིད་ཅེས་པ་ལས་འཕྲོས་ནས། ལམ་ཤེས་ཀྱི་འོག་ཏུ་གཞི་ཤེས་འཆད་པའི་རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ། ལམ་ལེགས་པར་ཤེས་པ་ལ། གཞི་མི་མཐུན་ཕྱོགས་དང༌། གཉེན་པོ་རབ་དབྱེ་ཤེས་དགོས་པའི་ར།

འདི་འཆད་པ་ལ། སྐབས་གཉིས་པའི་ལམ་ཤེས་རྣམ་པར་དག་བྱེད་ཀྱི་གཞི་ཤེས་དང༌། སྐབས་དོན་ཐེག་དམན་གྱི་རྟོགས་རིགས་སུ་གྱུར་པའི་གཞི་ཤེས་དང༌། ཐོས་བསམ་གྱི་ཡུལ་རྣམ་པར་བསྡུ་བའི་ཆེད་དུ་གོ་རིམ་བཟློག་སྟེ། མཁྱེན་གསུམ་གྱི་མཇུག་བསྡུ་བ་དང་གསུམ་ལས། དང་པོ་ལ། གཞུང་གི་འབྲེལ་དང་མཐའ་བཅད་པ་གཉིས། དང་པོ་ནི། ལམ་ནི་འཇལ་དང་གཞལ་བྱ་དག །ཞེས་པའི་སྐབས་སུ་ཐེག་ཆེན་གྱི་བསྒོམ་ལམ་མཉམ་བཞག་དགུ་ཁམས་གསུམ་གྱི་ ༼༢༠༨༽ རྣམ་པ་ཅན་གྱི་ཤེས་པ་དང༌། ཤེས་བྱ་མཉམ་པ་ཉིད་དུ་རྟོགས་པའི་ལམ་ཤེས་སུ་བསྟན་པ་ལ། འོ་ན་རྟོགས་པ་དེ་ཙམ་དུ་ངེས་སམ་ཞེ་ན། དེར་མ་ཟད་འཁོར་འདས་བར་གསུམ་ལ་མི་གནས་པ་དང༌། དུས་གསུམ་མཉམ་པ་ཉིད་དུ་རྟོགས་པའི་ལྡོག་པ་ནས་སྐབས་གཉིས་པར་བཤད་པའི་བསྒོམ་ལམ་མཉམ་བཞག་དེ་དག སྐབས་གསུམ་པ་འདིར་གཞི་ཤེས་ཀྱིས་བསྡུས་པའི་ལམ་ཤེར་ཕྱིན་དུ་འདོད་པ་ཡིན་ནོ་ཞེས་པ་ནི། ཚུ་རོལ་ཕ་རོལ་མཐའ་ལ་མིན། །ཞེས་སོགས་ཚིགས་བཅད་གཅིག་གིས་བསྟན། འདི་ནི་མདོར་བསྟན་དུ། ཤེས་པའི་སྲིད་ལ་མི་གནས་དང༌། །སྙིང་རྗེ་ཞི་ལ་མི་གནས་དང༌། །ཞེས་གསུངས་པ་དེའི་རྒྱས་བཤད་ཡིན་ནོ། །ཚུ་རོལ་མཐའ་ལ་མིན། དེ་དག་ཅེས་སོགས་ཀྱིས་ཤེས་རབ་ཆེན་པོས་སྲིད་མཐའ་ལ་མི་གནས་པའི་གཞི་ཤེས་དང༌། ཕ་རོལ་མཐའ་ལ་མིན། དེ་དག་ཞེས་སོགས་ཀྱིས་སྙིང་རྗེ་ཆེན་པོས་ཞི་མཐའ་ལ་མི་གནས་པའི་གཞི་ཤེས་སྟོན། ཐབས་མ་ཡིན་པས་རིང་བ་དང༌། །ཐབས་ཀྱི་རིང་བ་མ་ཡིན་ཉིད། །ཞེས་པ་ལ་འཕྲོས་ནས། འབྲས་ཡུམ་ལ་རིང་བ་དང༌། ཉེ་བའི་གཞི་ཤེས་གང་ཞེ་ན། དེ་ལྟ་བུའི་བསྒོམ་ལམ་མཉམ་བཞག་གི་གནས་སྐབས་ཀྱི་ཤེར་ཕྱིན་དེ་ནི། རྗེས་ཐོབ་ཏུ་མཚན་མར་དམིགས་པའི་སྒོ་ནས་སྦྱིན་སོགས་ལ་སྤྱོད་ན། རྣམ་མཁྱེན་སྒྲུབ་པའི་ཐབས་ལ་མི་མཁས་པས། འབྲས་ཡུམ་ལ་རིང་བ་དང༌། མཚན་མར་མི་དམིགས་པའི་སྒོ་ནས་སྦྱིན་སོགས་ 

༼༢༠༩༽ ལ་སྤྱོད་ན་རྣམ་མཁྱེན་སྒྲུབ་པའི་ཐབས་ལ་མཁས་པས། འབྲས་ཡུམ་ལ་ཉེ་བའི་གཞི་ཤེས་ཡིན་ནོ་ཞེས་པ་ནི། དེ་ནི་མཚན་མར་དམིགས་སྒོ་ནས་ཞེས་སོགས་ཚིགས་བཅད་གཅིག་གིས་བསྟན། མི་མཐུན་གཉེན་པོའི་ཕྱོགས་དག་དང༌། ཞེས་པ་ལ་འཕྲོས་ནས། མི་མཐུན་ཕྱོགས་དང༌། གཉེན་པོའི་རབ་དབྱེ་གང་ཞེ་ན། འདིར་བསྟན་མི་མཐུན་ཕྱོགས་ནི། བྱང་འཕགས་ཀྱི་རྒྱུད་ཀྱི་མཚན་འཛིན་དང༌། གཉེན་པོ་ནི་བྱང་སེམས་ཀྱི་རྒྱུ་མཚན་མེད་རྟོགས་པའི་ཤེས་རབ་ཡིན་པས། སྤང་གཉེན་སོ་སོར་སྦྱར་ན། གཟུགས་སོགས་ཕུང་པོ་སྟོང་ཉིད་ལ་སྤྱོད་པ་པོ་ངའོ་སྙམ་པའི་འདུ་ཤེས་ནས། བྱང་ཆུབ་ཀྱི་ཕྱོགས་རྣམས་ལ་སྤྱོད་པ་པོ་ངའོ་སྙམ་པའི་འདུ་ཤེས་ཀྱི་བར་ནི། བཏགས་པ་ཙམ་གྱི་གང་ཟག་ལ་དམིགས་པའི་མཚན་འཛིན་ཡིན་པས། འདིར་བསྟན་མི་མཐུན་ཕྱོགས་ཡིན་ནོ་ཞེས་པ་ནི། གཟུགས་སོགས་ཕུང་པོ་སྟོང་ཉིད་དང་ཞེས་སོགས་ཚིགས་བཅད་གཅིག་གིས་བསྟན། བྱང་འཕགས་ཀྱི་རྒྱུད་ཀྱི་བཏགས་པ་ཙམ་གྱི་ངར་འཛིན་དགག་པའི་མཚན་མེད་རྟོགས་པའི་ཤེས་རབ་དེས་ནི་རང་གཞན་ཆགས་པའི་མཐའ་འགོག་ནུས་པས། མཚན་འཛིན་གྱི་གཉེན་པོར་གྱུར་པའི་གཞི་ཤེས་ཡིན་ནོ་ཞེས་པ་ནི། སྦྱིན་ལ་སོགས་ལ་ཞེས་སོགས་རྐང་པ་གསུམ་གྱིས་བསྟན། ཡང་འབྲས་བུ་ལ་ཐོབ་བྱར་ཞེན་པ་དང༌། ལམ་ཉམས་སུ་བླང་བྱར་ཞེན་པ་དང༌། གཞི་ལ་དམིགས་པར་ཞེན་པའི་བློ་རྣམས་ནི་ཆགས་པ་ཕྲ་མོ་དང༌། བཏགས་པ་ཙམ་ ༼༢༡༠༽ གྱི་ཆོས་ལ་དམིགས་པའི་མཚན་འཛིན་ཡིན་པས། འདིར་བསྟན་བྱང་སེམས་ཀྱི་ལམ་གྱི་མི་མཐུན་ཕྱོགས་ཡིན་ནོ་ཞེས་པ་ནི། རྒྱལ་ལ་སོགས་ལ་ཆགས་པ་ཕྲ་ཞེས་པས་བསྟན། དེ་དག་མི་མཐུན་ཕྱོགས་ཡིན་པའི་སྒྲུབ་བྱེད་ནི། ཆོས་ཀྱི་ལམ་ནི་རང་བཞིན་གྱིས། །དབེན་པའི་ཕྱིར་ན་དེ་ཟབ་ཉིད། །ཅེས་པས་བསྟན། ཆགས་པ་ཕྲ་མོ་དེའི་གཉེན་པོ་གང་ཞེ་ན། བྱང་འཕགས་རྗེས་ཐོབ་པའི་རྒྱུད་ཀྱི་གཞི་ལམ་འབྲས་གསུམ་རང་བཞིན་གཅིག་ཏུ་ཤེས་པའི་ཤེས་རབ་དེས་ཆགས་པ་ཕྲ་མོ་སྤོང་ནུས་པས།

འདིར་བསྟན་གཉེན་པོ་གཞི་ཤེས་ཡིན་ནོ་ཞེས་པ་ནི། ཆོས་རྣམས་རང་བཞིན་གཅིག་པར་ནི། །ཤེས་པས་ཆགས་པ་སྤོང་བ་ཡིན། །ཞེས་པས་བསྟན། རང་བཞིན་གཅིག་པའི་ཚུལ་ཇི་ལྟར་ཞེ་ན། དེ་ནི་རྟོགས་པ་དཀའ་ཞིང་བསམ་གྱིས་མི་ཁྱབ་བོ། །ཞེས་པ་ནི། མཐོང་བ་ལ་སོགས་ཞེས་སོགས་ཚིགས་བཅད་གཅིག་གིས་བསྟན། མདོར་ན་བྱང་སེམས་འཕགས་པས་རྗེས་ཐོབ་ཏུ་བཏགས་པ་ཙམ་གྱི་གང་ཟག་དང༌། ཆོས་ལ་དམིགས་པའི་མཚན་འཛིན་མི་མཐུན་ཕྱོགས་དང༌། རྗེས་ཐོབ་ཏུ་བཏགས་པ་ཙམ་གྱི་གང་ཟག་དང༌། ཆོས་ལ་མི་དམིགས་པའི་མཚན་མེད་རྟོགས་པའི་ཤེས་རབ་གཉེན་པོ་ཡིན་པ་དེ། སྐབས་གསུམ་པ་གཞི་ཤེས་འཆད་པའི་སྐབས་འདིར་སྤང་གཉེན་གྱི་རིམ་པ་ཡིན་ནོ། །ཞེས་དོན་བསྡུ་བ་ནི། དེ་ལྟར་ཀུན་ཤེས་ཉིད་ལུགས་ལ་ཞེས་སོགས་ཚིག་བཅད་གཅིག་གིས་བསྟན། མི་མཐུན་ཕྱོགས་ཞེས་པས་ཐེག་དམན་གྱི་གཞི་ ༼༢༡༡༽ ཤེས་བསྟན་པར་བཞེད་པ་ནི། འདིའི་ཐད་ཀྱི་མདོ་སྦྱོར་རྣམས་དང་འགལ་ཞིང༌། ཉི་སྣང་གི་མགོ་འཇུག་གང་ནའང་དེ་ལྟར་བཤད་པ་མེད་པས་མི་འཐད་ཅེས་ཀུན་མཁྱེན་བླ་མས་གསུང་པ་ཤིན་ཏུ་ལེགས་པ་ཡིན་ནོ། །གཉིས་པ་མཐའ་དཔྱད་པ་ནི། འདིར་ཁ་ཅིག སྲིད་མཐའ་དང༌། ཞི་མཐའ་ལ་མི་གནས་པའི་གཞི་ཤེས་ཡིན་ན། ཚུ་རོལ་ཕ་རོལ་མཐའ་ལ་མིན་ཞེས་པའི་དངོས་བསྟན་གྱི་གཞི་ཤེས་ཡིན་པས་ཁྱབ། འབྲས་ཡུམ་ལ་རིང་བའི་གཞི་ཤེས་ཡིན་ན། ཐབས་མ་ཡིན་པས་རིང་བ་སྟེ། ཞེས་པའི་དངོས་བསྟན་གྱི་གཞི་ཤེས་ཡིན་པས་ཁྱབ། འབྲས་ཡུམ་ལ་ཉེ་བའི་གཞི་ཤེས་ཡིན་ན། དེ་ནི་ཐབས་ལ་མཁས་པ་ཡིས། །ཡང་དག་ཉེ་བ་ཉིད་དུ་བཤད། །ཅེས་པའི་དངོས་བསྟན་གྱི་གཞི་ཤེས་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། རྣམ་མཁྱེན་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སྲིད་ཞིའི་མཐའ་ལས་གྲོལ་བའི་གཞི་ཤེས་ཡིན་པའི་ཕྱིར་ཏེ། སངས་རྒྱས་འཕགས་པའི་རྒྱུད་ཀྱི་གཞི་ཤེས་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བྱང་འཕགས་ཀྱི་རྒྱུད་ཀྱི་གཞི་ཤེས་ཡིན་པར་ཐལ།

འདོད་པའི་ཕྱིར། གཉིས་པ་ལ། རང་གི་རྗེས་ཐོབ་ཏུ་མཚན་འཛིན་འབྱུང་ངེས་ཀྱི་ས་དང་པོའི་མཉམ་བཞག་ཡེ་ཤེས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། འབྲས་ཡུམ་ལ་རིང་བའི་མཉམ་བཞག་ཡེ་ཤེས་ཡིན་པའི་ཕྱིར་ཏེ། དེ་ལ་རིང་བའི་ས་དང་པོའི་མཉམ་བཞག་ཡེ་ཤེས་ཡིན་ ༼༢༡༢༽ པའི་ཕྱིར་ཏེ་ཆོས་ཅན་ཡིན་པའི་ཕྱིར། ཁྱབ་སྟེ། ས་དང་པོའི་མཉམ་བཞག་ཏུ་འབྲས་ཡུམ་ལ་ཉེ་རིང་གི་ཁྱད་པར་འཇོག་ཚུལ་གཅིག་ཡོད་པའི་ཕྱིར། རྩ་བར་འདོད་ན། དེ་ཆོས་ཅན། དེ་ནི་མཚན་མར་དམིགས་སྒོ་ནས། ཞེས་པའི་དངོས་བསྟན་གྱི་གཞི་ཤེས་ཡིན་པར་ཐལ། འདོད་པའི་ཕྱིར། འདོད་ན། ཚུ་རོལ་ཕ་རོལ་མཐའ་ལ་མིན། །ཞེས་སོགས་ཀྱི་དངོས་བསྟན་གྱི་གཞི་ཤེས་ཡིན་པར་ཐལ། །འདོད་པའི་ཕྱིར། འདོད་ན། སྐབས་གཉིས་པའི་དངོས་བསྟན་གྱི་བསྒོམ་ལམ་མཉམ་བཞག་ཡིན་པར་ཐལ། འདོད་པའི་ཕྱིར། ཁྱབ་སྟེ། ཚུ་རོལ་ཕ་རོལ་མཐའ་ལ་མིན། །ཞེས་སོགས་ཀྱི་གཞུང་འདི་སྐབས་གཉིས་པའི་བསྒོམ་ལམ་མཉམ་བཞག་ཡེ་ཤེས་སྟོན་པའི་གཞུང་ཚོགས་ལ་འཕྲོས་པའི་འཕྲོས་ཚུལ་གཅིག་ཡོད་པའི་ཕྱིར། གོང་དུ་འདོད་ན། དེ་མ་ཡིན་པར་ཐལ། མཐོང་ལམ་མཉམ་བཞག་ཡེ་ཤེས་ཡིན་པའི་ཕྱིར་ཏེ། ས་དང་པོའི་མཐོང་ལམ་མཉམ་བཞག་ཡེ་ཤེས་ཡིན་པའི་ཕྱིར། གསུམ་པ་ལ། ས་བརྒྱད་པའི་རྗེས་ཐོབ་ཡེ་ཤེས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། མཚན་འཛིན་སྤངས་པའི་གཞི་ཤེས་གང་ཞིག འབྲས་ཡུམ་མ་ཡིན་པའི་ཕྱིར། དང་པོ་མ་གྲུབ་ན། དེར་ཐལ། དག་པ་ས་གསུམ་གང་རུང་གི་གཞི་ཤེས་ཡིན་པའི་ཕྱིར། དག་པ་ས་གསུམ་གང་རུང་གི་ཡེ་ཤེས་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བྱང་འཕགས་ཀྱི་རྒྱུད་ཀྱི་མཉམ་ ༼༢༡༣༽ བཞག་ཡེ་ཤེས་ཡིན་པར་ཐལ། འདོད་པའི་ཕྱིར། ཁྱབ་སྟེ། དེ་ནི་ཞེས་པ་མཉམ་བཞག་ལ་བྱས་ནས། མཚན་མར་དམིགས་མ་དམིགས་རྗེས་ཐོབ་ཀྱི་གནས་སྐབས་སུ་འབྱུང་བ་འཐད་པའི་ཕྱིར། དེས་ན་ཚུ་རོལ་ཕ་རོལ་མཐའ་ལ་མིན། །ཞེས་པའི་དངོས་བསྟན་གྱི་གཙོ་བོར་གྱུར་པའི་གཞི་ཤེས་ཡིན་ནོ།

ཐེག་ཆེན་གྱི་རྟོགས་རིགས་སུ་གྱུར་པའི་བསྒོམ་ལམ་མཉམ་བཞག་ཡེ་ཤེས་ཡིན་པས་ཁྱབ་སྟེ། དེ་ཡིན་ན་སྐབས་གཉིས་པའི་དངོས་བསྟན་གྱི་ཤེས་བྱ་བྱང་སེམས་ཀྱི་ལམ་ཤེས་པའི་ལམ་ཤེས་སུ་གྱུར་པའི་བསྒོམ་ལམ་མཉམ་བཞག་ཡེ་ཤེས་ཡིན་དགོས་པའི་ཕྱིར། འདིའི་དངོས་བསྟན་གྱི་གཞི་ཤེས་ལ་ཐེག་པ་གསུམ་ཀའི་རྟོགས་རིགས་ཡོད་པ་ཁས་བླངས་ཀྱང་ཆོག དཔེར་ན་སྐབས་གཉིས་པའི་དངོས་བསྟན་གྱི་གཙོ་བོར་གྱུར་པའི་བསྒོམ་ལམ་མཉམ་རྗེས་རྣམས་ཐེག་ཆེན་གྱི་རྟོགས་རིགས་ཀྱིས་ཁྱབ་ཅིང༌། དེའི་དངོས་བསྟན་གྱི་བསྒོམ་ལམ་རྣམས་ལ་ཐེག་དམན་གྱི་རྟོགས་རིགས་ཡོད་པར་ཁས་བླངས་ཀྱང་འགལ་བ་མེད་པ་བཞིན་ནོ། །འོན་ཀྱང་ཚུ་རོལ་ཕ་རོལ་མཐའ་ལ་མིན། །ཞེས་སོགས་ཚིགས་བཅད་གཉིས་ཀྱིས་དངོས་བསྟན་གྱི་གཞི་ཤེས་ལ་མཐོང་ལམ་དང་བསྒོམ་ལམ་རྗེས་ཐོབ་མེད་དེ། མཐོང་ལམ་ནི་འོག་ཏུ་འབྱུང་བ་ལ་དགོངས་ནས་འདིར་མ་འཆད་པའི་ཕྱིར། བསྒོམ་ལམ་རྗེས་ཐོབ་རྣམས་ནི། རང་ཉིད་རྗེས་ཐོབ་ཡིན་པས། རྗེས་ཐོབ་ཏུ་མཚན་མར་དམིགས་མ་དམིགས་ཀྱི་རྣམ་བཞག་བྱར་མེད་པའི་ཕྱིར་རོ། །འདིར་བསྟན་སྲིད་མཐའ་ལ་མི་གནས་པའི་གཞི་ཤེས་ཀྱི་ ༼༢༡༤༽ མཚན་ཉིད་ནི། དུས་གསུམ་རང་བཞིན་མི་དམིགས་པར་རྟོགས་པའི་ཤེས་རབ་ཀྱི་སྲིད་པ་འཁོར་བའི་མཐའ་གནོན་པར་ནུས་པའི་བྱང་འཕགས་ཀྱི་བསྒོམ་ལམ་མཉམ་བཞག་ཡེ་ཤེས་དང༌། འདིའི་དངོས་བསྟན་གྱི་ཞི་མཐའ་ལ་མི་གནས་པའི་གཞི་ཤེས་ཀྱི་མཚན་ཉིད་ནི། དམིགས་པ་མེད་པའི་སྙིང་རྗེ་ཆེན་པོས་ཞི་བ་མྱང་འདས་ཀྱི་མཐའ་གནོན་པར་ནུས་པའི་བྱང་སེམས་ཀྱི་བསྒོམ་ལམ་བཞག་བཞག་ཡེ་ཤེས་སོ། །ཡང་བྱང་སེམས་ཀྱི་རྒྱུད་ཀྱི་སྲིད་མཐའ་ལ་མི་གནས་པའི་གཞི་ཤེས་དང༌། དེའི་ཞི་མཐའ་ལ་མི་གནས་པའི་གཞི་ཤེས་ཀྱི་མཚན་ཉིད་རིམ་བཞིན། ཕལ་ཆེར་སྔ་མ་ལྟར་ལ་མཇུག་ཏུ་བྱང་སེམས་ཀྱི་མཁྱེན་པ་ཞེས་སྦྱར་རོ། །ས་མཚམས་ས་བཅུའི་མཉམ་བཞག་དང་རྗེས་ཐོབ་ན་ཡོད། དེ་བཞིན་དུ་འབྲས་ཡུམ་ཉེ་རིང་ལ་ཡང་སྤྱི་ཙམ་པ་དང༌།

གཞུང་གི་དངོས་བསྟན་གཉིས་སུ་བྱེད་དགོས་པས། དངོས་བསྟན་གྱི་དབང་དུ་བྱས་ན། རང་གི་རྗེས་ཐོབ་ཏུ་མཚན་འཛིན་འབྱུང་ངེས་ཀྱི་བྱང་སེམས་ཀྱི་བསྒོམ་ལམ་བཞག་ཡེ་ཤེས་སྐབས་གསུམ་པའི་དངོས་བསྟན་གྱི་འབྲས་ཡུམ་ལ་རིང་བའི་གཞི་ཤེས་ཀྱི་མཚན་ཉིད། ས་མཚམས་ས་གཉིས་པ་ནས་བདུན་པའི་བར་ན་ཡོད། རང་གི་རྗེས་ཐོབ་ཏུ་མཚན་འཛིན་མི་འབྱུང་བར་ངེས་པའི་བྱང་སེམས་ཀྱི་བསྒོམ་ལམ་མཉམ་བཞག་ཡེ་ཤེས་སྐབས་གསུམ་པའི་འབྲས་ཡུམ་ལ་ཉེ་བའི་གཞི་ཤེས་ཀྱི་མཚན་ཉིད། ས་མཚམས་ས་གཉིས་པ་ནས་བཅུ་པའི་བར་ན་ཡོད། སྤྱི་ཙམ་གྱི་དབང་དུ་བྱས་ནས། རང་གི་རྗེས་ཐོབ་ཏུ་མཚན་འཛིན་འབྱུང་ངེས་ཀྱི་བྱང་འཕགས་ཀྱི་མཉམ་བཞག་ཡེ་ཤེས་དང༌། མཚན་མར་དམིགས་པའི་སྒོ་ནས་སྦྱིན་སོགས་ལ་ ༼༢༡༥༽ སྤྱོད་པའི་གནས་སྐབས་ཀྱི་བྱང་འཕགས་རྗེས་ཐོབ་པའི་རྒྱུད་ཀྱི་མཁྱེན་པ་གང་རུང་གི་བསྡུས་པའི་གཞི་ཤེས་དེ། བྱང་སེམས་ཀྱི་འབྲས་ཡུམ་ལ་རིང་བའི་གཞི་ཤེས་ཀྱི་མཚན་ཉིད། ཡང་བྱང་སེམས་མ་སྦྱར་བ་སྤྱིར་འབྲས་ཡུམ་ལ་རིང་བའི་གཞི་ཤེས་ཀྱི་མཚན་ཉིད་ཡིན་བྱས་ཀྱང༌། ཆོག་སྟེ། ཐེག་དམན་གྱི་གཞི་ཤེས་དེ་འབྲས་ཡུམ་ལ་རིང་བའི་གཞི་ཤེས་མ་ཡིན་པའི་ཕྱིར་ཏེ། དེ་འབྲས་ཡུམ་ལ་ཉེ་རིང་གི་རྣམ་བཞག་མེད་པའི་ཕྱིར་ཏེ། དེ་ལ་འབྲས་ཡུམ་སྒྲུབ་པའི་ཐབས་ལ་མཁས་མི་མཁས་ཀྱི་རྣམ་བཞག་མེད་པའི་ཕྱིར་ཏེ། དེ་འབྲས་ཡུམ་སྒྲུབ་པ་ལ་ཞུགས་པའི་གཞི་ཤེས་མ་ཡིན་པའི་ཕྱིར། དེ་ཐེག་དམན་གྱི་ལམ་ཡིན་པའི་ཕྱིར། ཡང་རང་གི་རྗེས་ཐོབ་ཏུ་མཚན་འཛིན་མི་འབྱུང་བར་ངེས་པའི་བྱང་འཕགས་ཀྱི་མཉམ་བཞག་ཡེ་ཤེས་དང་མཚན་མར་མི་དམིགས་པའི་སྒོ་ནས་སྦྱིན་སོགས་ལ་སྤྱོད་པའི་གནས་སྐབས་ཀྱི་བྱང་འཕགས་རྗེས་ཐོབ་པའི་རྒྱུད་ཀྱི་མཁྱེན་པ་གང་རུང་གི་བསྡུས་པའི་གཞི་ཤེས་དེ་འབྲས་ཡུམ་ལ་ཉེ་བའི་གཞི་ཤེས་ཀྱི་མཚན་ཉིད། ས་མཚམས་འབྲས་ཡུམ་ལ་རིང་བའི་གཞི་ཤེས་ས་དང་པོའི་མཉམ་རྗེས་ནས་བདུན་པའི་མཉམ་རྗེས་ཀྱི་བར་ན་ཡོད།

འབྲས་ཡུམ་ལ་ཉེ་བའི་གཞི་ཤེས་ས་དང་པོའི་མཉམ་རྗེས་ནས་བཅུ་པའི་མཉམ་རྗེས་ཀྱི་བར་ན་ཡོད་དོ། དེས་ན་གནད་ཀྱི་དོན་ནི། བྱང་སེམས་འཕགས་པས་རྗེས་ཐོབ་ཏུ་མཚན་མར་དམིགས་པའི་སྒོ་ནས་སྦྱིན་སོགས་ལ་སྤྱོད་པའི་གནས་སྐབས་ཀྱི་སྦྱིན་སོགས་དེ་ ༼༢༡༦༽ བྱང་སེམས་ཀྱི་སྤྱོད་པ་དང་དགེ་བ་ཡིན་ཀྱང་ལམ་མ་ཡིན་ཏེ། དེ་ལམ་ཡིན་ན། དེ་བྱང་འཕགས་ཀྱི་རྒྱུད་ཀྱི་ལམ་ཡིན་དགོས་པ་ལས། དེ་ནི་བྱང་འཕགས་ཀྱི་རྒྱུད་ཀྱི་ལམ་ཡིན་པའི་ཕྱིར་ཏེ། དེ་རྣལ་འབྱོར་མངོན་སུམ་མ་ཡིན་པའི་ཕྱིར་ཏེ། དེ་སྒྲ་དོན་འདྲེས་འཛིན་གྱི་རྟོག་པ་ཡིན་པའི་ཕྱིར་ཏེ། དེ་མཚན་འཛིན་རྟོག་པ་ཡིན་པའི་ཕྱིར་ཏེ། དེ་མཚན་མར་དམིགས་པའི་བློ་ཡིན་པའི་ཕྱིར། འོན་ཀྱང་མཚན་མར་དམིགས་པའི་སྒོ་ནས་སྦྱིན་སོགས་ལ་སྤྱོད་པའི་གནས་སྐབས་སུ་བྱང་འཕགས་ཀྱི་ལམ་མེད་པ་མ་ཡིན་ཏེ། དེའི་གནས་སྐབས་ཀྱི་བྱང་འཕགས་ཀྱི་རྒྱུད་ལ་ལམ་ཡོད་པའི་ཕྱིར་ཏེ། དེའི་གནས་སྐབས་ཀྱི་བྱང་འཕགས་ཀྱི་རྒྱུད་ལ་བྱང་སྡོམ་ཡོད་པའི་ཕྱིར། མ་གྲུབ་ན། དེའི་གནས་སྐབས་ཀྱི་བྱང་འཕགས་ཆོས་ཅན། ཁྱོད་ཀྱི་རྒྱུད་ལ་བྱང་སྡོམ་ཡོད་པར་ཐལ། ཁྱོད་བྱང་སྡོམ་ཐོབ་ལ་མ་བཏང་བའི་གང་ཟག་ཡིན་པའི་ཕྱིར་ཏེ། བྱང་ཆུབ་སེམས་དཔའ་ཡིན་པའི་ཕྱིར། གནད་ཀྱི་དོན་ནི། མཚན་འཛིན་རྟོག་པ་མངོན་གྱུར་དུ་ལྡན་པའི་བྱང་འཕགས་ཀྱི་རྒྱུད་ལ་ལམ་གྱི་ཉམས་ལེན་མངོན་གྱུར་པ་རྒྱུན་ཆད་པས། ལམ་མངོན་འགྱུར་དུ་མེད་ཀྱང༌། སྤྱིར་དེའི་རྒྱུད་ལ་ལམ་ཡོད་དེ། དེའི་རྒྱུད་ལ་ལམ་དབང་ལྡན་གྱི་ཚུལ་གྱི་ཡོད་པའི་ཕྱིར། འདིར་མ་ཁྱབ་ན། བྱང་སྡོམ་གྱི་མཚན་ཉིད་ཀྱི་ཟུར་དུ་དབང་ལྡན་རྒྱུན་ཆགས་པ་སྨོས་པ་མི་འཐད་པར་འགྱུར་རོ། །དེ་སྐད་དུ། འདི་ཉིད་ལས། རྒྱུ་གང་གིས་ཉེ་རིང་དུ་འཇོག་པ་ནི། རྗེས་ཐོབ་ཏུ་སྦྱིན་སོགས་ ༼༢༡༧༽ ལ་སྤྱོད་པའི་ཚེ། མཚན་མར་མི་དམིགས་པ་དང༌། དམིགས་པའི་སྒོ་ནས་འཇོག་དགོས་ཏེ། མཚན་མར་མི་དམིགས་ན་རྗེས་ཐོབ་ཀྱི་ཉམས་ལེན་ཁྱད་པར་ཅན་དུ་འགྱུར་ཞིང༌།

མཚན་མར་དམིགས་ན་མཚན་འཛིན་གྱི་བར་གཅོད་ཡིན་པས། རྗེས་ཐོབ་ཀྱི་ཉམས་ལེན་རྒྱུན་ཆད་པའི་སྐབས་ཡིན་པའི་ཕྱིར། ཞེས་གསུངས་ཤིང༌། དེ་ཡང་ལམ་གྱི་ཉམས་ལེན་མངོན་གྱུར་བ་རྒྱུན་ཆད་པ་ལ་དགོངས་པ་ཡིན་ནོ། །གཞན་དུ་ན། ཐེག་ཆེན་སེམས་བསྐྱེད་རྒྱུན་ཆད་པའི་བྱང་འཕགས་ཡོད་པར་འགྱུར་རོ། །མདོར་ན་མཚན་འཛིན་མངོན་གྱུར་དུ་ལྡན་པའི་བྱང་འཕགས་ཀྱི་རྒྱུད་ལ་དབང་ལྡན་གྱི་ཚུལ་གྱིས་ཡོད་པའི་ལམ་དང་མཁྱེན་པ་ཀུན་འབྲས་ཡུམ་ལ་རིང་བའི་གཞི་ཤེས་སུ་ཤེས་པར་བྱའི། །མཚན་མར་དམིགས་མི་དམིགས་ཀྱི་སྒོ་ནས་མི་མཐུན་ཕྱོགས་དང་གཉེན་པོ་གཞི་ཤེས་ཀྱང་འཇོག་དགོས་པས། བྱང་འཕགས་རྗེས་ཐོབ་པའི་རྒྱུད་ཀྱི་མཚན་འཛིན་མངོན་དུ་གྱུར་པ་དང༌། སྐབས་གསུམ་པའི་དངོས་བསྟན་གྱི་གཉེན་པོ་གཞི་ཤེས་ཀྱི་མི་མཐུན་ཕྱོགས་དོན་གཅིག དབྱེ་བ་སྔར་སོང་ཟིན། ས་མཚམས་ས་དང་པོའི་རྗེས་ཐོབ་ནས་བདུན་པའི་རྗེས་ཐོབ་ལ་གནས་པའི་བར་ན་ཡོད། མ་དག་ས་བདུན་གང་རུང་ལ་གནས་པའི་བྱང་འཕགས་རྗེས་ཐོབ་པའི་རྒྱུད་ཀྱི་མཚན་མར་མི་དམིགས་པའི་ལམ་དང༌། སྐབས་གསུམ་པའི་དངོས་བསྟན་གྱི་གཉེན་པོ་གཞི་ཤེས་དོན་གཅིག ས་མཚམས་མ་དག་ས་བདུན་གྱི་རྗེས་ ༼༢༡༨༽ ཐོབ་ན་ཡོད། འོན་ཀྱང་སྐབས་གསུམ་པའི་བསྟན་བྱའི་གཙོ་བོར་གྱུར་པའི་གཉེན་པོ་གཞི་ཤེས་ནི། ས་གཉིས་པའི་རྗེས་ཐོབ་ནས་བདུན་པའི་བར་ན་ཡོད་དོ། །དག་ས་ལ་གནས་པའི་བྱང་སེམས་ཀྱི་རྒྱུད་ཀྱི་མཚན་མེད་རྟོགས་པའི་ལམ་ནི་འདིར་བསྟན་གཉེན་པོ་གཞི་ཤེས་ཀྱི་སྤོང་བ་གཉེན་པོ་མི་བྱེད་པའི་ཕྱིར་ཏེ། དེས་མཚན་འཛིན་མ་ཡིན་ཏེ། དེས་མཚན་འཛིན་སྤངས་ཟིན་པའི་ལམ་ཡིན་པའི་ཕྱིར། གཉིས་པ་སྐབས་དོན་ཐེག་དམན་གྱི་རྟོགས་རིགས་སུ་གྱུར་པའི་གཞི་ཤེས་ལ་གསུམ་སྟེ། རྒྱུ་སྦྱོར་བ། འབྲས་བུ་མཐོང་ལམ། བསྒོམ་ལམ་མི་སྟོན་པའི་རྒྱུ་མཚན་ནོ། །དང་པོ་ལ། སྦྱོར་བའི་དབྱེ་བ་དང༌། སྦྱོར་བའི་མཉམ་ཉིད་ལས། དང་པོ་ནི། སྦྱོར་དང་དེའི་མཉམ་ཉིད་དང༌། །ཞེས་པ་ལ་འཕྲོས་ནས།

ཐེག་དམན་གྱི་རྟོགས་རིགས་སུ་གྱུར་པའི་རྒྱུ་སྦྱོར་བ་ལ་དབྱེ་ན། དུ་ཞེ་ན། དེ་ཆོས་ཅན། ཁྱོད་ལ་དབྱེ་ན་བཅུ་ཡོད་དེ། གཟུགས་སོགས་ཀྱི་ངོ་བོ་ཙམ་ལ་ཞེན་སྤྱོད་བཀག་པའི་སྦྱོར་བ། གཟུགས་སོགས་རྟག་མི་རྟག་སོགས་ལ། གཟུགས་སོགས་ཀྱི་མཚན་ཉིད་ཀྱི་དབྱེ་བ་མ་རྫོགས་པ་ཀུན་བཏགས་དང༌། རྫོགས་པ་ཡོངས་གྲུབ་དང༌། དེས་མཚོན་པའི་གཞན་དབང་དང་གསུམ་ལ་ཞེན་སྤྱོད༴ གཟུགས་སོགས་ལ་ཆགས་མེད་གཉེན་པོ་དང་ཆགས་བཅས་སྤང་བྱའི་དབྱེ་བ་ལ་ཞེན་སྤྱོད༴ ཆོས་ཉིད་གཞན་དུ་མི་འགྱུར་བ་ལ་ཞེན་སྤྱོད༴ བྱ་དཀའ་བ་རྣམ་གསུམ་ལ༴ ལམ་བསྒོམ་པ་ལས་རང་རང་གི་སྐལ་བ་བཞིན་འབྲས་བུ་ཐོབ་པས་འབྲས་བུ་ཡོད་པར་འདོད་པ་ལ༴ ༼༢༡༩༽ །ཤེར་ཕྱིན་བསྒོམ་པས་སྲུང་བ་གཞན་ལ་རག་ལས་མེད་པ་ལ༴ ཆོས་ཉིད་ཆགས་སྡང་གི་བྱེད་པ་པོར་མེད་པ་ལ༴ སྣང་བ་བདེན་མེད་ཤེས་བྱེད་རྨི་ལམ་ལ་སོགས་པའི་དཔེ་བདུན་ལ་ཞེན་སྤྱོད་བཀག་པའི་སྦྱོར་བ་དང་བཅུར་ཡོད་པའི་ཕྱིར། ཞེས་པ་ནི། གཟུགས་སོགས་དེ་མི་རྟག་སོགས་དང༌། ཞེས་པ་ནས་སྣང་བ་རྣམ་བདུན་ཤེས་བྱེད་དོ། །ཞེས་པའི་བར་གྱིས་བསྟན། དེ་ཡང་དང་པོ་བཞི་ནི། ཉན་ཐོས་ཀྱི་རྟོགས་རིགས་སུ་གྱུར་པའི་བྱང་སེམས་ཀྱི་སྦྱོར་ལམ་དང༌། ཕྱི་མ་དྲུག་ནི་རང་རྒྱལ་གྱི་རྟོགས་རིགས་སུ་གྱུར་པའི་བྱང་སེམས་ཀྱི་སྦྱོར་ལམ་ཡིན་ནོ། སྐབས་གཉིས་པར་བསྟན་པ་དང་མི་ཟློས་ཏེ། དེར་ཉན་རང་གི་རྟོགས་རིགས་ཙམ་གྱི་ལྡོག་པ་ནས་བསྟན། འདིར་སླར་དེ་དག་ལ་ཞེན་སྤྱོད་བཀག་པའི་ལྡོག་པ་ནས་བསྟན་པའི་ཕྱིར། འདིར་བསྟན་རྒྱུ་སྦྱོར་བའི་མཚན་ཉིད་ནི། གཞིའི་གནས་ལུགས་ལ་ཞེན་སྤྱོད་བཀག་ནས་གཞི་རང་བཞིན་མེད་པར་རྟོགས་ཤིང་སྒོམ་པའི་བྱང་སེམས་སོ་སྐྱེའི་རྣལ་འབྱོར་རོ། །གཉིས་པ་སྦྱོར་བའི་མཉམ་ཉིད་ནི། མདོར་བསྟན་དུ་དེའི་མཉམ་ཉིད་དང་ཞེས་པ་ལ་འཕྲོས་ནས། རྒྱུ་སྦྱོར་བའི་མཉམ་ཉིད་གང་ཞེ་ན། དེ་ཆོས་ཅན། ཁྱོད་ལ་བཞིར་ཡོད་དེ། གཟུགས་སོགས་ཀྱི་ངོ་བོ་རློམ་པ་མེད་པ་དང༌།

དེའི་ཁྱད་པ་ལ་རློམ་པ་མེད་པ་དང༌། དེའི་དབྱེ་བ་ལ་རློམ་པ་མེད་པ་དང༌། སྦྱོར་བའི་རྟོགས་པ་ལ་རློམ་པ་མེད་པའི་མཉམ་ཉིད་དང་བཞིར་ཡོད་པའི་ཕྱིར་ཞེས་པ་ནི། གཟུགས་ལ་སོགས་པ་རློམ་མེད་པ། ། 

༼༢༢༠༽ རྣམ་བཞི་དེ་ཡི་མཉམ་པ་ཉིད། །ཞེས་པས་བསྟན། འདི་ནི་རྒྱུ་སྦྱོར་བའི་ཁྱད་ཆོས་འཆད་བྱེད་ཡིན་པས། རྒྱུ་སྦྱོར་བའི་ནང་དུ་འདུས་སོ། །གཉིས་པ་ཞུགས་འབྲས་མཐོང་ལམ་ནི། ཉན་ཐོས་ལ་སོགས་མཐོང་བའི་ལམ། །ཞེས་པ་ལ་འཕྲོས་ནས། ཉན་རང་གི་རྟོགས་རིགས་སུ་གྱུར་པའི་ཐེག་ཆེན་གྱི་མཐོང་ལམ་གང་ཞེ་ན། འདི་ལ་ངོ་བོར་མདོར་བསྟན་པ་དང༌། རྣམ་པ་རྒྱས་པར་བཤད་པ་གཉིས། དང་པོ་ནི། འདིར་བསྟན་མཐོང་ལམ་ལ་ཤེས་བཟོད་སྐད་ཅིག་མ་བཅུ་དྲུག་ཏུ་ཡོད་དེ། སྡུག་བསྔལ་དང་ཀུན་འབྱུང་སོགས་བདེན་པ་བཞི་པོ་རེ་རེ་ལ། ཆོས་བཟོད་དང༌། ཆོས་ཤེས་དང༌། རྗེས་བཟོད་དང༌། རྗེས་ཤེས་དང་བཞི་བཞིར་ཕྱེ་བས་བཅུ་དྲུག་ཏུ་ཡོད་པའི་ཕྱིར་ཞེས་པ་ནི། སྡུག་བསྔལ་ལ་སོགས་བདེན་པ་ལ། ཞེས་སོགས་ཚིགས་བཅད་གཅིག་གིས་བསྟན། གཉིས་པ་ནི། གཟུགས་སོགས་ཀྱི་ཆོས་ཉིད་རྟག་མི་རྟག་གི་སྤྲོས་པ་དང་བྲལ་བ་ལ་ངེས་ཤེས་འདྲེན་ནུས་དང༌། དེ་རྟག་ཆད་ཀྱི་མཐའ་ལས་འདས་པ་ལ་ངེས་ཤེས་འདྲེན་ནུས་དང༌། དེ་རང་བཞིན་གྱིས་རྣམ་པར་དག་པ་ལ་ངེས་ཤེས་འདྲེན་ནུས་དང༌། དེ་སྐྱེ་འགག་མེད་པ་སོགས་ལ་ངེས་ཤེས་འདྲེན་ནུས་ཀྱི་མཉམ་བཞག་རྣམས་ནི་རིམ་བཞིན་འདིར་བསྟན་སྡུག་བསྔལ་ཆོས་བཟོད་སོགས་ཀྱི་ངོ་བོ་ཡིན་ནོ། །ཞེས་པ་ནི། གཟུགས་རྟག་མ་ཡིན་ཞེས་སོགས་རྐང་པ་གསུམ་གྱིས་བསྟན། དེ་བཞིན་དུ་གཟུགས་སོགས་ཀྱི་ཆོས་ཉིད་ནམ་མཁའ་འདྲ་བར་རྟོགས་པ་ལ་ངེས་ཤེས་འདྲེན་ནུས་དང༌། དེ་རྟོག་པས་ ༼༢༢༡༽ ཆགས་སོགས་ཀྱི་ཉོན་མོངས་སྤངས་པ་ལ་ངེས་ཤེས་འདྲེན་ནུས་དང༌། བདག་དང་བདག་གིར་འཛིན་པ་ལས་གྲོལ་བར་རྟོགས་པ་ལ་ངེས་ཤེས་འདྲེན་ནུས་དང༌། ངོ་བོ་ཉིད་ཀྱིས་ཅི་ཡང་བརྗོད་དུ་མེད་པར་རྟོགས་པ་ལ་ངེས་ཤེས་འདྲེན་ནུས་ཀྱི་མཉམ་བཞག་རྣམས་ནི་རིམ་བཞིན་ཀུན་འབྱུང་ཆོས་བཟོད་ཀྱི་ངོ་བོ་ཡིན་ནོ། །ཞེས་པ་ནི། མཁའ་འདྲ་ཞེས་སོགས་རྐང་པ་གསུམ་གྱིས་བསྟན། དེ་བཞིན་དུ་ངོས་སྐལ་གྱི་དྲི་མ་ལས་གྲོལ་བའི་ཆོས་ཉིད་སར་མཐོང་གི་དོན་ཚིག་ཏུ་བརྗོད་པའི་སྒོ་ནས་གཞན་ལ་སྦྱིན་དུ་མེད་པར་རྟོགས་པ་ལ་ངེས་ཤེས་འདྲེན་ནུས་དང༌།

ཆོས་ཉིད་དེ་ཡུལ་ཅན་གང་གི་དམིགས་ཡུལ་དུ་བྱེད་པ་མེད་པར་རྟོགས་པ་ལ་ངེས་ཤེས་འདྲེན་ནུས་དང༌། དེ་མཐའ་ཐམས་ཅད་ཀྱི་ཤིན་ཏུ་རྣམ་པར་དག་པ་རྟོགས་པ་ལ་ངེས་ཤེས་འདྲེན་ནུས་དང༌། དེ་རྟོགས་པའི་རྗེས་ཐོབ་ཏུ་ནད་མི་འབྱུང་བ་ལ་ངེས་ཤེས་འདྲེན་ནུས་ཀྱི་མཉམ་བཞག་རྣམས་ནི། རིམ་བཞིན་འགོག་པ་ཆོས་བཟོད་སོགས་ཀྱི་ངོ་བོ་ཡིན་ནོ། །ཞེས་པ་ནི་གང་ཕྱིར་འདི་དོན་ཞེས་སོགས་ཚིགས་བཅད་གཅིག་གིས་བསྟན། དེ་བཞིན་དུ་ལམ་གྱི་ཆོས་རྟོགས་པས་འབྲས་བུ་ངན་སོང་ལས་གྲོལ་བའི་ཕན་ཡོན་ལ་དང༌། འབྲས་བུ་མངོན་དུ་བྱ་བའི་ཐབས་ལ་མི་རྟོག་པ་ཉིད་ལ་དང༌། ཆོས་ཀུན་གྱི་མཚན་མ་དག་དང་མ་འབྲེལ་བར་རྟོགས་པ་ལ་དང༌། བརྗོད་བྱ་དངོས་དང་བརྗོད་བྱེད་མིང་གཉིས་པོ་ལ་བཟུང་འཛིན་གྱི་ཤེས་པ་སྐྱེ་མེད་རྟོགས་པ་ལ་ངེས་ཤེས་འདྲེན་ནུས་ཀྱི་ ༼༢༢༢༽ མཉམ་བཞག་རྣམས་ནི་རིམ་བཞིན་འདིར་བསྟན་ལམ་ཆོས་བཟོད་སོགས་ཀྱི་ངོ་བོ་ཡིན་ནོ་ཞེས་པ་ནི། ངན་སོང་ཆད་དང་ཞེས་སོགས་ཚིག་རྐང་ལྔས་བསྟན། དེ་ལྟར་ཀུན་ཤེས་པ་ཉིད་ཀྱི་སྐབས་ཀྱི་མཐོང་ལམ་སྐད་ཅིག་མ་བཅུ་དྲུག་གི་རྣམ་པ་ནི་བཤད་མ་ཐག་པ་དེ་དག་ཡིན་ནོ་ཞེས་པ་ནི། ཀུན་ཤེས་ཉིད་ཀྱི་སྐད་ཅིག་མ། །ཞེས་པས་བསྟན། ངེས་ཤེས་བཅུ་དྲུག་པོ་འདི་དག་འདྲེན་པའི་ནུས་པ་མཐོང་ལམ་མཉམ་བཞག་ཏུ་རིམ་ཅན་དུ་ཐོབ་པ་ལ་འདིར་བསྟན་སྐད་ཅིག་མ་བཅུ་དྲུག་གི་རྣམ་པར་འཇོག་ཅིང༌། ངེས་ཤེས་འདི་དག་གང་དུ་ཐོབ་ན། མཉམ་བཞག་ལས་ལངས་པའི་རྗེས་ཐོབ་ཀྱི་གནས་སྐབས་སུ་ཐོབ་པ་ཡིན་ཏོ། །འདི་ཉིད་ལས། སྐབས་གཉིས་པ་དང༌། གསུམ་པ་དང༌། བཞི་པར་གསུངས་པའི་སྐད་ཅིག་མ་བཅུ་དྲུག་པོ་ཐམས་ཅད་དམིགས་རྣམ་མི་འདྲ་བའི་ཁྱད་པར་རྣམས་ནི་རྗེས་ཐོབ་ཀྱི་གནས་སྐབས་ཀྱི་ངེས་ཤེས་འདྲེན་པའི་ཁྱད་པར་ཁོ་ན་ཡིན་ལ། དེ་དག་འདྲེན་པའི་ནུས་པ་སྐད་ཅིག་མ་བཅུ་དྲུག་ཏུ་རིམས་ཅན་དུ་ཐོབ་པས་ཤེས་བཟོད་ཀྱི་ཁྱད་པར་རྣམས་མཉམ་བཞག་ལ་འཇོག་གོ །ཞེས་གསུངས་པས་སོ། །གསུམ་པ་བསྒོམ་ལམ་མི་སྟོན་པའི་རྒྱུ་མཚན་ནི།

སྐབས་གཉིས་པར་མཐོང་བསྒོམ་རིམ་ཅན་དུ་བསྟན་པ་ལྟར། འདིར་ཡང་མཐོང་ལམ་གྱི་འོག་ཏུ་བསྒོམ་ལམ་ཅིའི་ཕྱིར་མི་སྟོན་སྙམ་ན། དེའི་རྒྱུ་མཚན་སྐབས་གཉིས་པར་ཤེས་བྱ་བྱང་སེམས་ཀྱི་ལམ་ཤེས་པའི་ལམ་ཤེས་ལ། མཐོང་བསྒོམ་རིམ་ཅན་དུ་སྟོན་པ་སྐབས་དོན་བསྟན་བྱའི་གཙོ་ ༼༢༢༣༽ བོ་ཐེག་ཆེན་གྱི་རྟོགས་རིགས་ཡིན་པས། རྟོགས་རིགས་དེ་གཞན་དོན་མངོན་སུམ་དུ་ཤེས་དགོས་པར་མ་ཟད། བྱང་སེམས་རང་ཉིད་ཀྱིས་རྒྱུན་ལྡན་དུའང་བསྒོམ་པར་བྱ་དགོས་པའི་གནད་ཀྱིས་དེ་ལྟར་བསྟན་ལ། འདིར་ནི་སྐབས་འདིར་བསྟན་གྱི་མཐོང་ལམ་རྣམས་ཐེག་དམན་གྱི་རྟོགས་རིགས་ཡིན་པས། རྟོགས་རིགས་དེ་གཞན་དོན་དུ་མངོན་སུམ་དུ་ཤེས་པར་བྱ་བ་ཙམ་ལས་མཐོང་ཟིན་རྒྱུན་ལྡན་དུ་བསྒོམ་པར་བྱ་བ་མ་ཡིན་པའི་གནད་ཀྱིས་རྟོགས་རིགས་དེ་མཐོང་ཟིན་རྒྱུན་ལྡན་དུ་བསྒོམ་པའི་ཐེག་ཆེན་གྱི་བསྒོམ་ལམ་མེད་པའི་ཕྱིར་ན། སྐབས་འདིར་མཐོང་ལམ་གྱི་འོག་ཏུ་བསྒོམ་ལམ་མི་སྟོན་པ་ཡིན་ནོ། །རྒྱུ་མཚན་འདིས་ཀྱང་སྔར་སྐབས་གཉིས་པར་ཉན་ཐོས་ལམ་འདི་ཤེས་པར་བྱ་ཞེས་པ་དང༌། རྟེན་གྱིས་བསེ་རུ་ལྟ་བུའི་ལམ། །ཡང་དག་བསྡུས་པ་ཤེས་པར་བྱ། །ཞེས་པའི་དངོས་བསྟན་གྱི་ལམ་ཤེས་ལ་མཐོང་ལམ་ཙམ་ལས་བསྒོམ་ལམ་མེད་པར་ཤེས་པར་བྱའོ། །གསུམ་པ་མཁྱེན་གསུམ་གྱི་འཇུག་བསྡུ་བ་ནི། དེ་ལྟར་བཤད་མ་ཐག་པའི་གཞི་ཤེས་འདི་དང༌། གཞི་ཤེས་ལ་ལྟོས་ནས་ཡང་བཤད་མ་ཐག་པའི་ལམ་ཤེས་འདི་དང༌། ལམ་ཤེས་ལ་ལྟོས་ནས་ཡང་བཤད་མ་ཐག་པའི་རྣམ་མཁྱེན་འདི་ཡིན་ཏེ། བརྗོད་བྱ་རྣམ་པ་གསུམ་པོ་འདི་ནི་རྫོགས་པར་བསྟན་བྱ་ཡིན་ལ། རྫོགས་པར་སྟོན་བྱེད་ནི་མདོར་མཁྱེན་གསུམ་རྫོགས་པའི་འཇུག་ཐོགས་སུ་འབྱུང་བའི་དོན་བསྡུ་བའི་མདོ་ཚིག་གསུམ་པོ་དེ་ཡིན་ཏེ། མདོ་ཚིག་ ༼༢༢༤༽ གསུམ་པོ་དེས་སྔར་མཁྱེན་གསུམ་གྱི་གནས་སྐབས་གསུམ་པོ་དེ་དག་ཏུ་ཐོས་བསམ་གྱི་གཏན་ལ་ཕབ་པའི་དོན་གོ་རིམ་ལྡོག་སྟེ། མཁྱེན་གསུམ་རྣམ་པར་བསྡུས་ནས་བསྒོམ་དགོས་པར་ཤེས་པའི་ཆེད་དུ་འོག་གི་རྣམ་རྫོགས་སྦྱོར་བ་དང་མཚམས་སྦྱོར་ཞིང་ཡོངས་སུ་རྫོགས་པར་བསྟན་པས་སོ། །ཞེས་པ་ནི།

དེ་ལྟར་འདི་དང་ཞེས་སོགས་ཚིགས་བཅད་གཅིག་གིས་བསྟན། འཆད་ཚུལ་འདི་ནི་མདོ་དང་ཉི་སྣང་གི་དགོངས་པ་ཕྱོགས་གཅིག་ཏུ་ཀུན་མཁྱེན་ཆོས་ཀྱི་རྒྱལ་པོས་ལེགས་པར་བཀྲལ་བ་གདུལ་བྱ་རྣམ་དཔྱོད་དང་བསོད་ནམས་གཉིས་ཀ་དང་ལྡན་པ་དག་གི་སྤྱོད་ཡུལ་དུ་འབྱུང་བ་ཡིན་ནོ། །གཞི་ཤེས་ཀྱི་སྐབས་བསྟན་ཟིན་ཏོ།། ༈ །།བཞི་པ་རྣམ་རྫོགས་སྦྱོར་བ་རྒྱས་པར་བཤད་པ་ནི། རྣམ་ཀུན་མངོན་རྫོགས་རྟོགས་པ་དང་ཞེས་པ་ལ་འཕྲོས་ནས། གཞི་ཤེས་ཀྱི་འོག་ཏུ་རྣམ་རྫོགས་སྦྱོར་བ་འཆད་པའི་རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ་མཁྱེན་གསུམ་ཐོས་བསམ་གྱིས་རྒྱས་པར་གཏན་ལ་ཕབ་པའི་དོན་གཞི་ཤེས་ཀྱི་སྐབས་སུ་གཞི་བདེན་གཞིའི་སྟེང་དུ་བསྡུ་ཚུལ་གསུངས་པ་དེ་ཡང་སྐབས་འདིར་རྣམ་པ་བརྒྱ་བདུན་ཅུ་རྩ་གསུམ་དུ་བསྡུས་ནས་བསྒོམ་དགོས་ཤིང༌། དེ་ལྟར་བསྒོམ་པར་བྱེད་པ་རྣམ་རྫོགས་སྦྱོར་བ་ཡིན་པའི་ཕྱིར། དེས་ན་འདི་འཆད་པར་བྱེད་པ་ལ། སྒོམ་བྱུང་གཙོ་བོར་གྱུར་པའི་ཉམས་ལེན་མ་སྐྱེས་པའི་གནས་སྐབས་ཀྱི་བསྒོམ་རིམ་དང༌། དེ་སྐྱེས་པའི་གནས་སྐབས་ཀྱི་བསྒོམ་རིམ་གཉིས་ལས། དང་པོ་ལ། མཁྱེན་གསུམ་ཐོས་བསམ་གྱི་གཏན་ལ་ཕབ་པའི་དོན་རྣམ་པ་བརྒྱ་བདུན་ ༼༢༢༥༽ ཅུ་རྩ་གསུམ་དུ་བསྡུ་བའི་ཚུལ། དེ་ལྟར་བསྒོམ་པ་ལ་སྦྱོར་བ་པོའི་རྟེན་གྱི་གང་ཟག གང་ཟག་དེ་རྣམ་པ་དེ་སྒོམ་པའི་སྦྱོར་བ་ལ་འཇུག་ཚུལ། སྦྱོར་བ་དེ་ཉིད་ཀྱི་ཁྱད་པར་གྱི་ཆོས། དེ་ལ་བརྟེན་ནས་ཐོབ་པའི་ཐར་པ་ཆ་མཐུན་དང་ལྔ། དང་པོ་ནི། རྣམ་པ་སྦྱོར་བ་བཅས་རྣམས་དང༌། ཞེས་པ་ལས་འཕྲོས་ནས། བསྒོམ་བྱའི་རྣམ་པའི་ངོ་བོ་གང༌། དབྱེ་ན་དུ་ཡོད་ཅེ་ན། ངོ་བོ་ནི་གཞི་བདེན་བཞིའི་སྟེང་དུ་གནས་ཚུལ་རྟོགས་པའི་ཡེ་ཤེས་ཀྱི་བྱེ་བྲག་ཡིན་ལ། དབྱེ་ན་གཞི་ཤེས་ཀྱི་རྣམ་པ་དང་ལམ་ཤེས་ཀྱི་རྣམ་པ་དང༌། རྣམ་མཁྱེན་གྱི་རྣམ་པ་དང་གསུམ་ཡོད་དོ། །ཞེས་པ་ནི། གཞི་ཤེས་པ་ཡི་བྱེ་བྲག་རྣམས། །ཞེས་སོགས་ཚིགས་བཅད་གཅིག་གིས་བསྟན།

འདིའི་བྱེ་བྲག་ནི། ཡེ་ཤེས་ཀྱི་རྣམ་པའི་འཛིན་སྟངས་ཡིན་པས་ཡེ་ཤེས་ངོ་བོ་ཞེས་པའི་དོན་དེ། ཉི་སྣང་དུ། བྱེ་བྲག་ནི་མཚན་ཉིད་དོ་ཞེས་བཤད་པས་སོ། །དེ་ལྟར་གསུམ་ལས། དང་པོ་གཞི་ཤེས་ཀྱི་རྣམ་པ་ལ་མེད་པའི་རྣམ་པ་དང༌། མི་སྐྱེ་བའི་རྣམ་པ་དང༌། དབེན་པའི་རྣམ་པ་དང༌། མི་བརྫི་བའི་རྣམ་པ་བཞི་ནི་སྡུག་བསྔལ་བདེན་པའི་སྟེང་གི་རྣམ་པ་ཡིན་ཞིང༌། མཚན་གཞི་ནི་རིམ་པ་བཞིན། སྡུག་བསྔལ་བདེན་པ་རྟག་པ་མེད་པ་རྟོགས་པའི་ཡེ་ཤེས་ཀྱི་རྣམ་པ་དང༌། དོན་དམ་པར་སྡུག་བསྔལ་མི་སྐྱེ་བར་རྟོགས་པའི་ཡེ་ཤེས་ཀྱི་རྣམ་པ་དང༌། ཀུན་བཏགས་ཀྱི་བདག་དོན་གཞན་གྱི་དབེན་པར་གཏོགས་པའི་ཡེ་ཤེས་ཀྱི་རྣམ་པ་དང༌། བདག་ཡོད་ཀྱི་སྐྱོན་གྱི་མི་བརྫི་བར་རྟོགས་ ༼༢༢༦༽ པའི་ཡེ་ཤེས་ཀྱི་རྣམ་པ་རྣམས་སོ། །གནས་མེད་པའི་རྣམ་པ་དང༌། ནམ་མཁའ་ལྟ་བུའི་རྣམ༴ བརྗོད་དུ་མེད་པའི་རྣམ༴ མིང་མེད་པའི་རྣམ་པ་དང་བཞི་ནི་ཀུན་འབྱུང་བདེན་པའི་སྟེང་གི་རྣམ་པ་ཡིན་ཞིང༌། མཚན་གཞི་ནི་རིམ་བཞིན། དོན་དམ་པར་སྡུག་བསྔལ་འབྱུང་བའི་གནས་མེད་པར་རྟོགས་པའི་དང༌། ནམ་མཁའ་ལྟར་ཀུན་འབྱུང་སྐྱེ་འགག་མེད་པར་རྟོགས་པའི་དང༌། དོན་དམ་པར་བརྗོད་པའི་རྒྱུ་རྟོག་སྤྱོད་མེད་པར་རྟོགས་པའི་དང༌། དོན་དམ་པར་མིང་བཞིའི་ཕུང་པོར་མེད་པར་རྟོགས་པའི་ཡེ་ཤེས་ཀྱི་རྣམ་པ་རྣམས་སོ། །ཡང་འགྲོ་བ་མེད་པའི་རྣམ་པ་དང༌། མི་འཕྲོག་པའི་རྣམ༴ མི་ཟད་པའི་རྣམ༴ སྐྱེ་བ་མེད་པའི་རྣམ་པ་དང་བཞི་ནི་འགོག་བདེན་གྱི་སྟེང་གི་རྣམ་པ་ཡིན་ཞིང༌། མཚན་གཞི་ནི་རིམ་བཞིན། འགྲོ་སོང་སོགས་ཀྱི་ཐོབ་བྱ་མེད་པར་རྟོགས་པའི་དང༌། སྔོན་པོ་སོགས་ཀྱི་རྣམ་པས་མི་འཕྲོག་པར་རྟོགས་པའི་དང༌། དོན་དམ་པར་དྲི་མ་ཟད་པ་མེད་པར་རྟོགས་པའི་དང༌། དོན་དམ་པར་དྲི་མ་སྐྱེ་བ་མེད་པར་རྟོགས་པའི་ཡེ་ཤེས་ཀྱི་རྣམ་པ་རྣམས་སོ། །ཡང་བྱེད་པ་པོ་མེད་པའི་རྣམ་པ་དང༌། ཤེས་པ་པོ་མེད་པའི༴ འཕོ་བ་པོ་མེད་པའི༴

འདུལ་བྱའི་རྣམ་པ་དང་བཞི་ནི་ལམ་བདེན་གྱི་སྟེང་གི་ལམ་དང་པོའི་རྣམ་པ་ཡིན་ཞིང༌། མཚན་གཞི་ནི་རིམ་བཞིན། བྱེད་པ་པོའི་བདག་མེད་པར་རྟོགས་པའི་དང༌། ཤེས་པ་པོའི་བདག་མེད་པར༴ ཆོས་དབྱིངས་རང་བཞིན་གྱི་འཕོ་བ་མེད་པར། དོན་དམ་པར་སྤང་བྱའི་ཉོན་མོངས་འདུལ་རྒྱུ་མེད་པར་རྟོགས་པའི་ཡེ་ཤེས་ ༼༢༢༧༽ ཀྱི་རྣམ་པ་རྣམས་སོ། །དེ་ལྟར་བཅུ་དྲུག་ནི། ཉོན་སྒྲིབ་ཀྱི་གཉེན་པོའི་རིགས་སུ་གྱུར་པའི་ལམ་ཡིན་པས་ཉན་ཐོས་ཀྱི་རྟོགས་རིགས་སུ་བཞེད་དོ། །དེ་བཞིན་དུ་རྨི་ལམ་གྱི་རྣམ་པ་དང༌། སྒྲ་སྙན་གྱི་རྣམ་པ་དང༌། མིག་ཡོར་གྱི་རྣམ་པ་དང༌། མིག་རྒྱུའི་རྣམ་པ་དང༌། སྒྱུ་མའི་རྣམ་པ་དང༌། ལྔ་ནི་ལམ་བདེན་གྱི་སྟེང་གི་ལམ་གཉིས་པའི་རྣམ་པ་ཡིན་ཞིང༌། མཚན་གཞི་ནི་རིམ་བཞིན། བཟུང་བ་ཕྱི་རོལ་གྱི་དོན་རྨི་ལམ་ལྟར་ངོ་བོ་ཉིད་མེད་པར་རྟོགས་པའི་དང༌། སྒྲ་སྙན་ལྟར་མ་སྐྱེས་པར་རྟོགས་པའི་དང༌། མིག་ཡོར་ལྟར་མ་འགག་པར་རྟོགས་པའི་དང༌། མིག་སྒྱུ་ལྟར་གཟོད་མ་ནས་ཞི་བར་རྟོགས་པའི་དང༌། སྒྱུ་མ་ལྟར་རང་བཞིན་གྱིས་མྱ་ངན་ལས་འདས་པར་རྟོགས་པའི་ཡེ་ཤེས་ཀྱི་རྣམ་པ་རྣམས་སོ། །དེ་བཞིན་དུ་ཀུན་ནས་ཉོན་མོངས་པ་མེད་པའི་རྣམ་པ་དང༌། རྣམ་པར་བྱང་བ་མེད་པའི་རྣམ་པ་དང༌། གོས་པ་མེད་པའི་རྣམ་པ་དང༌། སྤྲོས་པ་མེད་པའི་རྣམ་པ་དང༌། རློམ་པ་མེད་པའི་རྣམ་པ་དང༌། མི་གཡོ་བའི་རྣམ་པ་དང་དྲུག་ནི་ལམ་བདེན་གྱི་སྟེང་གི་ལམ་གསུམ་པའི་རྣམ་པ་ཡིན་ཞིང༌། མཚན་གཞི་ནི་རིམ་བཞིན། དོན་དམ་པར་ཀུན་ནས་ཉོན་མོངས་ཀྱི་གཟུང་བ་མེད་པར་རྟོགས་པའི་དང༌། དོན་དམ་པར་རྣམ་བྱང་གི་བཟུང་བ་མེད་པར་རྟོགས་པའི་དང༌། དོན་དམ་པར་ཀུན་ནས་ཉོན་མོངས་ཀྱི་གོས་པ་མེད་པར་རྟོགས་པའི་དང༌། དོན་དམ་པར་གཟུགས་སོགས་ཀྱི་དབྱེ་བའི་སྤྲོས་པ་མེད་པར་རྟོགས་པའི་དང༌། རང་གི་རྟོགས་པ་ལ་ ༼༢༢༨༽ རློམ་བྱའི་བཟུང་བ་མེད་པར་རྟོགས་པའི་དང༌། རྟོགས་པ་ཐོབ་ཟིན་མི་གཡོ་བར་རྟོགས་པའི་ཡེ་ཤེས་ཀྱི་རྣམ་པའི་བྱེ་བྲག་རྣམས་སོ། །དེ་ལྟར་ལམ་གཉིས་པའི་རྣམ་པ་ལྔ་དང་གསུམ་པའི་རྣམ་པ་དྲུག་སྟེ།

བཅུ་གཅིག་ནི་ཤེས་སྒྲིབ་གཟུང་རྟོག་གི་གཉེན་པོའི་རིགས་སུ་གྱུར་པ་དང༌། བཟུང་བ་ཆོས་ཀྱི་བདག་མེད་རྟོགས་པའི་རྟོགས་རིགས་ཡིན་པས་རང་རྒྱལ་གྱི་རྟོགས་རིགས་སུ་བཞེད་དོ། །འདིར་ལམ་བདེན་གྱི་སྟེང་གི་ལམ་གསུམ་གྱི་རྣམ་བཞག་ནི་འགྲེལ་པ་དོན་གསལ་ལས། ཉོན་མོངས་པའི་སྒྲིབ་པའི་གཉེན་པོ་ཉིད་དུ་ཟག་པ་མེད་པའི་ལམ་གཅིག་དང༌། ཐམས་ཅད་ཤེས་པ་ཉིད་ཀྱིས་རང་སངས་རྒྱས་ཀྱང་བསྡུས་པས། དེའི་ཕྱིར་དེ་དག་གི་ཤེས་བྱའི་སྒྲིབ་པའི་གཉེན་པོ་ཉིད་དུ་བསྒོམ་པའི་ལམ་ཟག་པ་དང་བཅས་པ་དང་ཟག་པ་མེད་པ་གཉིས་ཡིན་པས་ལམ་རྣམ་པ་གསུམ་པོ་ཞེས་གསུངས་པ་ལྟར་རོ། །དེ་ཡང་ཉོན་སྒྲིབ་ཀྱི་གཉེན་པོར་གྱུར་པའི་ཉན་ཐོས་ཀྱི་མཐོང་སྒོམ་མཉམ་བཞག་ནི་ལམ་དང་པོ་དང༌། ཤེས་སྒྲིབ་གཟུང་རྟོག་གི་གཉེན་པོར་གྱུར་པའི་རང་རྒྱལ་གྱི་བསྒོམ་ལམ་རྗེས་ཐོབ་ནི་ལམ་གཉིས་པ་དང༌། ཤེས་སྒྲིབ་གཟུང་རྟོག་གི་གཉེན་པོར་གྱུར་པའི་རང་རྒྱལ་གྱི་མཐོང་བསྒོམ་མཉམ་བཞག་ནི། ལམ་གསུམ་པར་འཇོག་པ་ལས། བསྟན་བཅོས་རྩ་འགྲེལ་གྱི་དངོས་བསྟན་གྱི་དེ་གསུམ་ནི་བྱང་སེམས་ཀྱི་རྒྱུད་ཀྱི་མཁྱེན་པ་ཡིན་པས་ཉན་ཐོས་ཀྱི་མཐོང་བསྒོམ་མཉམ་བཞག་གི་རྟོགས་རིགས་དང༌། རང་རྒྱལ་བསྒོམ་ལམ་རྗེས་ཐོབ་ཀྱི་རྟོགས་རིགས་དང༌། རང་རྒྱལ་གྱི་མཐོང་བསྒོམ་ ༼༢༢༩༽ མཉམ་བཞག་གི་རྟོགས་རིགས་བྱང་སེམས་ཀྱི་རྒྱུད་ལ་ཡོད་པ་རྣམས་ཡིན་ནོ། །འདིར་ཁ་ཅིག གཞི་ཤེས་ཀྱི་རྣམ་པ་ཉེར་བདུན་པོ་གང་རུང་ཡིན་ན། མེད་པའི་རྣམ་པ་ནས་བཟུང་སྟེ། མི་གཡོ་བ་ཡི་རྣམ་པའི་བར། །ཞེས་པའི་དངོས་བསྟན་གྱི་རྣམ་པ་ཡིན་པས་ཁྱབ། བྱང་སེམས་ཀྱི་རྒྱུད་ཀྱི་མེད་པའི་རྣམ་པ་སོགས་ཉེར་བདུན་པོ་གང་རུང་ཡིན་ན། མེད་པའི་ཞེས་སོགས་ཚིག་རྐང་དང་པོ་དེའི་དངོས་བསྟན་གྱི་རྣམ་པ་ཡིན་པས་ཁྱབ། གཞི་ཤེས་ཀྱི་རྣམ་པ་ཡིན་ན། གཞི་ཤེས་ཡིན་པ་ཁྱབ་ཟེར་བ་མི་འཐད་དེ། དང་པོ་ལ། ཉན་ཐོས་མཐོང་ལམ་པའི་རྒྱུད་ཀྱི་སྡུག་བསྔལ་བདེན་པ་རྟག་པ་མེད་པར་མངོན་སུམ་དུ་རྟོགས་པའི་ཡེ་ཤེས་ཀྱི་བྱེ་བྲག་ཆོས་ཅན།

དེར་ཐལ། དེའི་ཕྱིར། མ་གྲུབ་ན། དེར་ཐལ། ཐེག་དམན་འཕགས་པའི་རྒྱུད་ཀྱི་གཞི་ཤེས་ཀྱི་རྣམ་པ་ཉེར་བདུན་པོ་གང་རུང་ཡིན་པའི་ཕྱིར་ཏེ། དེའི་རྒྱུད་ཀྱི་གཞི་ཤེས་ཀྱི་རྣམ་པ་ཉེར་བདུན་གྱི་ནང་ཚན་དུ་གྱུར་པའི་རྣམ་པ་དང་པོ་ཡིན་པའི་ཕྱིར་ཏེ། དེའི་རྒྱུད་ཀྱི་མེད་པའི་རྣམ་པ་གང་ཞིག གཞི་ཤེས་ཡིན་པའི་ཕྱིར། དང་པོ་མ་གྲུབ་ན། དེར་ཐལ། ཉན་ཐོས་འཕགས་པའི་རྒྱུད་ཀྱི་མེད་པའི་རྣམ་པ་ཡིན་པའི་ཕྱིར། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། སྐབས་གསུམ་པའི་དངོས་བསྟན་གྱི་ཤེས་རྣམ་ཡིན་པར་ཐལ། འདོད་པའི་ཕྱིར། འདོད་ན། ཐེག་ཆེན་གྱི་ལམ་དུ་གྱུར་པའི་ཤེས་རྣམ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ཐེག་དམན་གྱི་ལམ་ཡིན་པའི་ཕྱིར་ཏེ། ༼༢༣༠༽ ཉན་ཐོས་འཕགས་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་རྟོགས་རིགས་སུ་གྱུར་པའི་ལམ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་ལ། ཐེག་དམན་གྱི་འཕགས་ལམ་སྔོན་དུ་མ་སོང་བའི་བྱང་སེམས་སྦྱོར་ལམ་པའི་རྒྱུད་ཀྱི་སྡུག་བསྔལ་བདེན་པ་མེད་པར་རྟོགས་པའི་ཡེ་ཤེས་ཀྱི་བྱེ་བྲག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བྱང་སེམས་སོ་སྐྱེའི་རྒྱུད་ཀྱི་མེད་པའི་རྣམ་པ་སོགས་ཉེར་བདུན་པོ་གང་རུང་ཡིན་པའི་ཕྱིར་ཏེ། དེའི་རྒྱུད་ཀྱི་མེད་པའི་རྣམ་པ་ཡིན་པའི་ཕྱིར་ཏེ། དེའི་རྒྱུད་ཀྱི་སྡུག་བསྔལ་བདེན་པ་རྟག་པ་མེད་པར་རྟོགས་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་དང༌། གཟུང་བ་ཆོས་ཀྱི་བདག་མེད་མངོན་སུམ་དུ་རྟོགས་པའི་མཁྱེན་པ་གང་རུང་ཡིན་པར་ཐལ། འདོད་པའི་ཕྱིར། ཁྱབ་སྟེ། འདིར་བསྟན་མེད་པའི་རྣམ་པ་སོགས་དང་པོ་བཅུ་དྲུག་གང་རུང་ཡིན་ན། གང་ཟག་གི་བདག་མེད་མངོན་སུམ་དུ་རྟོགས་རིགས་ཡིན་དགོས་པ་གང་ཞིག་འདིར་བསྟན་རྨི་ལམ་གྱི་རྣམ་པ་སོགས་ཕྱི་མ་བཅུ་གཅིག་པོ་གང་རུང་ཡིན་ན།

གཟུང་བ་ཆོས་ཀྱི་བདག་མེད་མངོན་སུམ་དུ་རྟོགས་པའི་རྟོགས་རིགས་ཡིན་དགོས་པའི་ཕྱིར། གོང་དུ་འདོད་མི་ནུས་ཏེ། ཐེག་དམན་གྱི་འཕགས་ལམ་སྔོན་དུ་མ་སོང་བའི་བྱང་སེམས་སོ་སྐྱེའི་རྒྱུད་ཀྱི་མཁྱེན་པ་ཡིན་པའི་ཕྱིར། གསུམ་པ་ལ། ཐེག་དམན་གྱི་འཕགས་ལམ་སྔོན་དུ་སོང་བའི་བྱང་སེམས་སྦྱོར་ལམ་པའི་རྒྱུད་ཀྱི་ 

༼༢༣༡༽ སྡུག་བསྔལ་བདེན་པ་རྟག་པ་མེད་པར་མངོན་སུམ་དུ་རྟོགས་པའི་ཡེ་ཤེས་ཀྱི་བྱེ་བྲག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བྱང་སེམས་ཀྱི་རྒྱུད་ཀྱི་གཞི་ཤེས་ཀྱི་རྣམ་པ་ཡིན་པའི་ཕྱིར་ཏེ། བྱང་སེམས་ཀྱི་རྒྱུད་ཀྱི་གཞི་ཤེས་ཀྱི་རྣམ་པ་དང་པོ་ཡིན་པའི་ཕྱིར་ཏེ། དེའི་རྒྱུད་ཀྱི་སྡུག་བསྔལ་བདེན་པ་བརྟག་པ་མེད་པར་མངོན་སུམ་དུ་རྟོགས་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། འཕགས་ལམ་ཡིན་པར་ཐལ། གཞི་ཤེས་ཡིན་པའི་ཕྱིར། འདོད་མི་ནུས་ཏེ། བྱང་སེམས་སོ་སྐྱེའི་རྒྱུད་ཀྱི་མཁྱེན་པ་ཡིན་པའི་ཕྱིར། དེས་ན་བྱང་འཕགས་ཀྱི་རྒྱུད་ལ་ཡོད་པའི་མེད་པའི་རྣམ་པ་སོགས་ཉེར་བདུན་ནི། གཞི་ཤེས་ཀྱི་རྣམ་པ་ཡིན་ཏེ། སྡུག་བསྔལ་བདེན་པ་རྟག་པ་མེད་པ་མངོན་སུམ་དུ་རྟོགས་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། བྱང་སེམས་སོ་སྐྱེའི་རྒྱུད་ལ་ཡོད་པའི་ཉེར་བདུན་ལ་ཐེག་དམན་གྱི་མཐོང་ལམ་སྔོན་དུ་སོང་བ་དང་མ་སོང་གཉིས་ལས། སོང་བ་མེད་པའི་རྣམ་པ་སོགས་ཉེར་བདུན་གཞི་ཤེས་ཀྱི་རྣམ་པ་ཡིན་ཏེ། རྒྱུ་མཚན་སྔ་མ་དེའི་ཕྱིར། འོན་ཀྱང་རྣམ་པ་ཕྱི་མ་བཅུ་གཅིག་ལ་དང་པོ་ཉིད་ནས་རང་རྒྱལ་ལམ་དུ་ཞུགས་པའི་རང་རྒྱལ་གྱི་མཐོང་ལམ་སྔོན་དུ་སོང་ན། གཞི་ཤེས་ཀྱི་རྣམ་པ་ཡིན་ལ། དེ་སྔོན་དུ་མ་སོང་ན་ཉན་ཐོས་ཀྱི་མཐོང་ལམ་སོགས་སྔོན་དུ་སོང་ཡང་གཞི་ཤེས་ཀྱི་རྣམ་པ་མ་ཡིན་པ་ཤེས་པར་བྱའོ། །ཐེག་དམན་གྱི་མཐོང་ལམ་སྔོན་དུ་མ་སོང་བའི་བྱང་སེམས་སོ་སྐྱེའི་རྒྱུད་ཀྱི་མེད་པའི་རྣམ་པ་སོགས་ཉེར་བདུན་ ༼༢༣༢༽ ནི་གཞི་ཤེས་ཀྱི་རྣམ་པ་མ་ཡིན་ཏེ། སྡུག་བསྔལ་བདེན་པ་རྟག་པ་མེད་པར་སོགས་དོན་སྤྱིའི་ཚུལ་གྱི་རྟོག་པ་ཡིན་པའི་ཕྱིར། གཉིས་པ་ལམ་ཤེས་ཀྱི་རྣམ་པ་ནི། དེ་ནི་རྣམ་པ་གསུམ་དུ་འདོད་ཅེས་པ་ལ་འཕྲོས་ནས། ལམ་ཤེས་ཀྱི་རྣམ་པ་རྒྱས་པར་དབྱེ་ན་དུ་ཞེ་ན། དེ་ལ་སུམ་ཅུ་རྩ་དྲུག་ཡོད་དེ། འདོད་ཆགས་དང་བྲལ་བའི་རྣམ་པ་སོགས་ཀུན་འབྱུང་བདེན་པའི་སྟེང་གི་བརྒྱད་དང༌།

ཚད་མེད་པའི་རྣམ་པ་སོགས་ལམ་བདེན་གྱི་སྟེང་གི་བདུན་དང༌། མི་རྟག་པའི་རྣམ་པ་སོགས་སྡུག་བསྔལ་བདེན་པའི་སྟེང་གི་ལྔ་དང༌། ནང་སྟོང་པ་ཉིད་ཀྱི་རྣམ་པ་སོགས་འགོག་བདེན་གྱི་སྟེང་གི་རྣམ་པ་བཅུ་དྲུག་སྟེ། དེ་དག་སྡོམ་པས་སུམ་ཅུ་རྩ་དྲུག་ཡོད་པའི་ཕྱིར་རོ་ཞེས་པ་ནི། རྒྱུ་དང་ལམ་དང་སྡུག་བསྔལ་དང་ཞེས་སོགས་ཚིགས་བཅད་གཅིག་གིས་བསྟན། དེ་ཡང་འདོད་ཆགས་དང་བྲལ་བའི་རྣམ་པ་དང༌། ཞི་བའི་རྣམ་པ་དང༌། མི་གནས་པའི༴ འདོད་ཆགས་མེད་པའི༴ ཞེ་སྡང་མེད་པའི༴ གཏི་མུག་མེད་པའི༴ ཉོན་མོངས་མེད་པའི༴ སེམས་ཅན་མེད་པའི་རྣམ་པ་དང་བརྒྱད་ནི། མཚན་གཞི་རིམ་པ་བཞིན་དུ་བྱང་སེམས་ཀྱི་རྒྱུད་ཀྱི་ལམ་གྱི་འདོད་ཆགས་དང་བྲལ་བར་རྟོགས་པའི་ཡེ་ཤེས་ཀྱི་བྱེ་བྲག་དང༌། ཡུལ་ལ་ཞེན་པའི་ཚུལ་གྱི་མི་གནས་པར་རྟོགས་པའི་དང༌། སྤྲོས་པ་ཉེ་བར་ཞི་བར་རྟོགས་པའི་དང༌། དོན་དམ་པར་འདོད་ཆགས་མེད་པར་རྟོགས་པའི་དང༌། དོན་དམ་པར་ཞེ་སྡང་མེད་པར་རྟོགས་པའི་དང༌། དོན་དམ་པར་གཏི་མུག་མེད་པར་རྟོགས་པའི་དང༌། དོན་དམ་པར་ཉོན་མོངས་མེད་པར་རྟོགས་ ༼༢༣༣༽ པའི་དང༌། དོན་དམ་པར་སེམས་ཅན་མེད་པར་རྟོགས་པའི་ཡེ་ཤེས་ཀྱི་བྱེ་བྲག་རྣམས་སོ། །དེ་བཞིན་དུ་ཚད་མེད་པའི་རྣམ་པ་དང༌། མཐའ་གཉིས་དང་མ་འབྲེལ་བའི་རྣམ་པ་དང༌། ཐ་མི་དད་པའི་རྣམ་པ་དང༌། མཆོག་ཏུ་འཛིན་པ་མེད་པའི་རྣམ་པ་དང༌། རྣམ་པར་མི་རྟོག་པའི་དང༌། གཞལ་དུ་མེད་པའི་དང༌། ཆགས་པ་མེད་པའི་རྣམ་པ་དང་བདུན་ནི། མཚན་གཞི་རིམ་པ་བཞིན་དུ། བྱང་སེམས་ཀྱི་ལམ་གྱིས་སེམས་ཅན་ཚད་མེད་པ་བྱང་ཆུབ་ཀྱི་ལམ་དུ་གོ་སྐབས་འབྱེད་པར་རྟོགས་པའི་ཡེ་ཤེས་ཀྱི་བྱེ་བྲག་དང༌། འཁོར་འདས་ཀྱི་མཐའ་གཉིས་དང་མ་འབྲེལ་བར་རྟོགས་པའི་དང༌། ཆོས་ཀུན་ཆོས་ཀྱི་དབྱིངས་སུ་ཐ་མི་དད་པར་རྟོགས་པའི་དང༌། ཉན་རང་གི་ས་ལ་མཆོག་ཏུ་འཛིན་པ་མེད་པར་རྟོགས་པའི་དང༌། བདག་གཉིས་སུ་རྣམ་པར་མི་རྟོག་པར་རྟོགས་པའི་དང༌། ཆོས་ཉིད་གཞལ་དུ་མེད་པར་རྟོགས་པའི་དང༌།

གང་ལ་ཡང་ཆགས་པ་མེད་པར་རྟོགས་པའི་ཡེ་ཤེས་ཀྱི་བྱེ་བྲག་རྣམས་སོ། །དེ་བཞིན་དུ་མི་རྟག་པའི་རྣམ་པ་དང༌། སྡུག་བསྔལ་བའི་རྣམ་པ་དང༌། སྟོང་པའི་དང༌། བདག་མེད་པའི་དང༌། མཚན་ཉིད་མེད་པའི་རྣམ་པ་དང་ལྔ་ནི། མཚན་གཞི་རིམ་པ་བཞིན། སྡུག་བསྔལ་བདེན་པ་མི་རྟག་པར་རྟོགས་པའི་དང༌། དེ་སྡུག་བསྔལ་བར་རྟོགས་པའི་དང༌། ངོ་བོར་གྱུར་བའི་བདག་མེད་པར་རྟོགས་པའི་དང༌། དོན་གཞན་གྱི་བདག་གིས་སྟོང་པར་རྟོགས་པའི་དང༌། དེར་གྱུར་པའི་མཚན་ཉིད་གང་ཡང་མེད་པར་རྟོགས་པའི་ཡེ་ཤེས་ཀྱི་ ༼༢༣༤༽ བྱེ་བྲག་རྣམས་སོ། །དེ་བཞིན་དུ་ནང་སྟོང་པ་ཉིད་ཀྱི་རྣམ་པ་ནས། དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་ཞེས་པའི་བར་བཅུ་དྲུག་ནི། ནང་སྟོང་པ་ཉིད་སོགས་སྟོང་ཉིད་དེ་དང་དེ་རྟོགས་པའི་ཡུལ་ཅན་གྱི་ཡེ་ཤེས་ཀྱི་བྱེ་བྲག་བྱང་སེམས་ཀྱི་རྒྱུད་ལ་ཡོད་པ་རྣམས་སོ། །འདིར་ཁ་ཅིག བྱང་སེམས་ཀྱི་རྒྱུད་ཀྱི་འདོད་ཆགས་དང་བྲལ་བའི་རྣམ་པ་སོགས་སུམ་ཅུ་རྩ་དྲུག་པོ་གང་རུང་ཡིན་ན། རྒྱུ་དང་ལམ་དང་ཞེས་སོགས་ཀྱི་དངོས་བསྟན་གྱི་རྣམ་པ་ཡིན་པས་ཁྱབ། འདིར་བསྟན་ལམ་ཤེས་ཀྱི་རྣམ་པ་སོ་དྲུག་པོ་གང་རུང་ཡིན་ན། ཐེག་ཆེན་གྱི་རྟོགས་རིགས་ཡིན་པས་ཁྱབ། འདོད་ཆགས་དང་བྲལ་བའི་རྣམ་པ་སོགས་སོ་དྲུག་པོ་གང་རུང་ཡིན་ན། ཐེག་ཆེན་གྱི་ལམ་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། བྱང་སེམས་སོ་སྐྱེའི་རྒྱུད་ཀྱི་འདོད་ཆགས་དང་བྲལ་བར་རྟོགས་པའི་ཡེ་ཤེས་ཀྱི་བྱེ་བྲག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བྱང་སེམས་སོ་སྐྱེའི་རྒྱུད་ཀྱི་འདོད་ཆགས་དང་བྲལ་བའི་རྣམ་པ་ཡིན་པའི་ཕྱིར། མ་གྲུབ་ན། དེར་ཐལ། བྱང་སེམས་སོ་སྐྱེའི་རྒྱུད་ཀྱི་འདོད་ཆགས་དང་བྲལ་བའི་རྣམ་པ་ཡོད་པའི་ཕྱིར་ཏེ། འདི་ཉིད་ལས། དེ་ལྟར་སོ་དྲུག་པོ་བྱང་སེམས་སོ་སྐྱེའི་རྒྱུད་ལ་ཡོད་པ་རྣམས་འདོད་ཆགས་དང་བྲལ་བའི་རྣམ་པ་སོགས་དོན་སྤྱིའི་ཚུལ་གྱི་རྟོགས་པ་ཡིན་གྱི།

མངོན་སུམ་དུ་མ་རྟོགས་པས་ལམ་ཤེས་ཀྱི་རྣམ་པ་དངོས་མ་ཡིན་ལ། ཞེས་གསུངས་པ་འཐད་པའི་ཕྱིར། རྩ་བར་འདོད་ན། དེ་ཆོས་ཅན། ༼༢༣༥༽ ལམ་ཤེས་ཀྱི་རྣམ་པ་སོ་དྲུག་པོ་གང་རུང་ཡིན་པར་ཐལ། འདོད་པའི་ཕྱིར། འདོད་ན། ལམ་ཤེས་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། བྱང་སེམས་སོ་སྐྱེའི་རྒྱུད་ཀྱི་མཁྱེན་པ་ཡིན་པའི་ཕྱིར། གཉིས་པ་ལ། བྱང་སེམས་མཐོང་ལམ་པའི་རྒྱུད་ཀྱི་སྡུག་བསྔལ་བདེན་པ་རྟག་པ་མེད་པར་རྟོགས་པའི་ཡེ་ཤེས་ཀྱི་བྱེ་བྲག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ལྔ་དང་བཅུ་དྲུག་ཅེས་བསྒྲགས་སོ་ཞེས་པའི་དངོས་བསྟན་གྱི་རྣམ་པ་དང་པོ་ཡིན་པའི་ཕྱིར་ཏེ། འདིའི་ཐད་ཀྱི་འགྲེལ་པ་དོན་གསལ་ལས། མི་རྟག་པ་དང་སྡུག་བསྔལ་བ་དང༌། སྟོང་པ་དང༌། བདག་མེད་པའི་རྣམ་པ་དང༌། ཞེས་སོགས་ཀྱི་དངོས་བསྟན་གྱི་རྣམ་པ་དང་པོ་ཡིན་པའི་ཕྱིར་ཏེ། མི་རྟག་པ་དང་ཞེས་པའི་དངོས་བསྟན་གྱི་རྣམ་པ་ཡིན་པའི་ཕྱིར་ཏེ། བྱང་འཕགས་ཀྱི་རྒྱུད་ཀྱི་སྡུག་བསྔལ་བདེན་པ་མི་རྟག་པར་རྟོགས་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར་ཏེ། བྱང་འཕགས་ཀྱི་རྒྱུད་ཀྱི་སྡུག་བསྔལ་བདེན་པ་རྟག་པ་མེད་པར་རྟོགས་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཐེག་ཆེན་གྱི་རྟོགས་རིགས་མ་ཡིན་པར་ཐལ། ཉན་ཐོས་ཀྱི་རིགས་ཡིན་པའི་ཕྱིར་ཏེ། ལྔ་དང་ཞེས་པའི་དངོས་བསྟན་གྱི་རྣམ་པ་དང་པོ་བཞི་པོ་གང་རུང་ཡིན་པའི་ཕྱིར། ཁྱབ་སྟེ། ལྔ་དང་ཞེས་པའི་དངོས་བསྟན་གྱི་དང་པོ་བཞི་དང༌། མེད་པའི་རྣམ་པ་ནས་བཟུང་སྟེ་ཞེས་པའི་དངོས་བསྟན་གྱི་དང་པོ་བཞི་རིམ་བཞིན་དོན་གཅིག་པའི་ཕྱིར། གསུམ་པ་ལ། རང་རྒྱལ་གྱི་རིགས་ཅན་མཐོང་ལམ་པས་རྒྱུད་ཀྱི་འདོད་ཆགས་ ༼༢༣༦༽ དང་བྲལ་བར་རྟོགས་པའི་ཡེ་ཤེས་ཀྱི་བྱེ་བྲག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཀུན་འབྱུང་བདེན་པའི་སྟེང་གི་འདོད་ཆགས་དང་བྲལ་བའི་རྣམ་པ་སོགས་བརྒྱད་པོ་གང་རུང་ཡིན་པའི་ཕྱིར་ཏེ།

དེའི་སྟེང་གི་འདོད་ཆགས་དང་བྲལ་བའི་རྣམ་པ་ཡིན་པའི་ཕྱིར་ཏེ། འཕགས་པ་འོག་མའི་རྒྱུད་ཀྱི་འདོད་ཆགས་དང་བྲལ་བར་རྟོགས་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཐེག་ཆེན་གྱི་ལམ་མ་ཡིན་པར་ཐལ། ཐེག་དམན་གྱི་ལམ་ཡིན་པའི་ཕྱིར་ཏེ། རང་རྒྱལ་གྱི་རིགས་ཅན་སློབ་པའི་རྒྱུད་ཀྱི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། དེས་ན་བདེན་བཞི་གང་རུང་གི་སྟེང་དུ་ལམ་གྱི་གནས་ལུགས་མངོན་སུམ་དུ་རྟོགས་པའི་བྱང་འཕགས་ཀྱི་མཁྱེན་པ་སྐབས་བཞི་པའི་དངོས་བསྟན་གྱི་ལམ་ཤེས་ཀྱི་རྣམ་པའི་མཚན་ཉིད། མཚན་གཞི་ནི། བྱང་འཕགས་ཀྱི་རྒྱུད་ཀྱི་འདོད་ཆགས་བྲལ་བའི་རྣམ་པ་སོགས་སོ་དྲུག རྟོགས་རིགས་ནི་སྔར་གཞི་ཤེས་ཀྱི་རྣམ་པ་ཉེར་བདུན་ཐེག་དམན་གྱི་རྟོགས་རིགས་སུ་བཞག་ཀྱང༌། འདི་ལ་ཐེག་པ་གསུམ་ཀའི་རྟོགས་རིགས་ཡོད་དེ། ཀུན་འབྱུང་བདེན་པའི་སྟེང་གི་འདོད་ཆགས་དང་བྲལ་བའི་རྣམ་པ་སོགས་བརྒྱད་ནི། སྔར་གཞི་ཤེས་ཀྱི་རྣམ་པའི་སྐབས་སུ་དབྱེ་བའི་ལམ་བདེན་གྱི་སྟེང་གི་ལམ་གསུམ་པའི་རྣམ་པ་དང་པོ་དང་དོན་གཅིག་པས། ཀུན་ནས་ཉོན་མོངས་ཀྱི་བཟུང་བ་རང་བཞིན་མེད་པར་རྟོགས་པའི་རྟོགས་རིགས་ཡིན་པའི་རྒྱུ་མཚན་གྱིས་རང་རྒྱལ་གྱི་རྟོགས་རིགས་དང༌། སྡུག་བསྔལ་བདེན་པའི་སྟེང་གི་ ༼༢༣༧༽ རྣམ་པ་དང་པོ་བཞི་མི་རྟག་སོགས་བཞི་རྟོགས་པའི་ལྡོག་པ་ནས་བསྟན་པས། ཉན་ཐོས་ཀྱི་རྟོགས་རིགས་དང༌། ལྷག་མ་གཞན་རྣམས་ཐེག་ཆེན་གྱི་རྟོགས་རིགས་ཡིན་ནོ། །མི་རྟག་པའི་རྣམ་པ་སོགས་སྔར་གཞི་ཤེས་ཀྱི་རྣམ་པར་བསྟན་ཟིན་པ་དང༌། ཟློས་པའི་སྐྱོན་མེད་དེ། སྔར་གཞི་ཤེས་ཀྱི་རྣམ་པའི་ལྡོག་པ་ནས་བསྟན། འདིར་ལམ་ཤེས་ཀྱི་རྣམ་པའི་ལྡོག་པ་ནས་བསྟན་པའི་ཕྱིར། གཞན་དུ་ན་ཐེག་དམན་གྱི་རྟོགས་རིགས་སུ་གྱུར་པའི་ཐེག་ཆེན་གྱི་མཐོང་ལམ་རྣམས་སྐབས་གཉིས་པར་བསྟན་ཟིན་པས། སླར་སྐབས་གསུམ་པར་བསྟན་པ་ལ་ཡང་ཟློས་པའི་སྐྱོན་ཡོད་པར་འགྱུར་རོ། །དེ་ལྟར་ན་ཀུན་འབྱུང་བདེན་པའི་སྟེང་གི་རྣམ་པ་བརྒྱད་དང༌།

སྡུག་བསྔལ་བདེན་པའི་སྟེང་གི་རྣམ་པ་དང་པོ་བཞི་བྱང་སེམས་སོ་སྐྱེའི་རྒྱུད་ལ་ཡོད་པ་རྣམས་ལ། ཉན་རང་གི་མཐོང་ལམ་སྔོན་དུ་སོང་མ་སོང་གི་ཁྱད་པར་ལས་འདོད་ཆགས་དང་བྲལ་བའི་རྣམ་པ་ལ་སོགས་དོན་སྤྱིའི་ཚུལ་གྱིས་རྟོགས་པ་དང༌། མངོན་སུམ་དུ་རྟོགས་པ་གཉིས་ཡོད་པར་ཁས་ལེན་དགོས་ལ། འོན་ཀྱང་མངོན་སུམ་དུ་རྟོགས་པ་དེ་རང་ཡང་ལམ་ཤེས་ཀྱི་རྣམ་པ་མ་ཡིན་ཏེ། འདིར་བསྟན་ལམ་ཤེས་ཀྱི་རྣམ་པ་སོ་དྲུག་པོ་གང་རུང་ཡིན་ན། བྱང་འཕགས་ཀྱི་རྒྱུད་ཀྱི་མཁྱེན་པ་ཡིན་པས་ཁྱབ་པའི་ཕྱིར། གསུམ་པ་རྣམ་མཁྱེན་གྱི་རྣམ་པ་ནི། དེ་ནི་རྣམ་པ་གསུམ་དུ་འདོད། །ཅེས་པ་ལ་འཕྲོས་ནས། རྣམ་མཁྱེན་གྱི་རྣམ་པ་ལ་རྒྱས་པར་དབྱེ་ན་དུ་ཞེ་ན། དེ་ཆོས་ཅན། ཁྱོད་ལ་དབྱེ་ན་ ༼༢༣༨༽ བརྒྱ་དང་བཅུ་ཡོད་དེ། ལུས་དྲན་པ་ཉེར་བཞག་གི་རྣམ་པ་སོགས་སློབ་མ་ཉན་ཐོས་དང་ཐུན་མོང་གི་རྣམ་པ་སོ་བདུན་དང༌། རྣམ་པར་ཐར་པའི་སྒོ་སྟོང་པ་ཉིད་ཀྱི་རྣམ་པ་སོགས་བྱང་སེམས་དང་ཐུན་མོང་བའི་རྣམ་པ་སུམ་ཅུ་རྩ་བཞི་དང༌། གནས་དང་གནས་མ་ཡིན་མཁྱེན་པའི་སྟོབས་ཀྱི་རྣམ་པ་སོགས་སུམ་ཅུ་རྩ་དགུ་སྟེ། བརྒྱ་དང་བཅུར་ཡོད་པའི་ཕྱིར་ཞེས་པ་ནི། དྲན་པ་ཉེར་བཞག་ནས་བཟུང་སྟེ། ཞེས་པ་ནས། སུམ་ཅུ་རྩ་དགུ་དག་ཏུ་བཞེད། །ཅེས་པའི་བར་གྱིས་བསྟན། འདིར་བསྟན་རྣམ་མཁྱེན་གྱི་རྣམ་པའི་མཚན་ཉིད་ནི། ལམ་བདེན་གྱི་སྟེང་གི་རྣམ་པའི་གནས་ལུགས་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས་ཀྱི་འཛིན་སྟངས་སོ། །ཐུན་མོང་བ་དང་ཐུན་མོང་མ་ཡིན་པའི་རྣམ་མཁྱེན་གྱི་རྣམ་པའི་མཚན་ཉིད་ནི་རིམ་པ་བཞིན། རྣམ་མཁྱེན་གྱི་རྣམ་པ་གང་ཞིག སེམས་ཅན་གྱི་རྟོགས་རིགས་སུ་གྱུར་པ་དང༌། སངས་རྒྱས་ཀྱི་རྟོགས་རིགས་སུ་གྱུར་པའོ། །ཉན་ཐོས་དང་ཐུན་མོང་པའི་རྣམ་མཁྱེན་གྱི་རྣམ་པ་དང༌། བྱང་སེམས་དང་ཐུན་མོང་བའི་རྣམ་མཁྱེན་གྱི་རྣམ་པའི་ཁྱད་པར་ནི། རྣམ་མཁྱེན་གྱི་རྣམ་པ་གཞིར་བཞག་ལ་སྔ་མ་ཉན་ཐོས་ཀྱི་རྟོགས་རིགས་དང༌།

ཕྱི་མ་བྱང་སེམས་ཀྱི་རྟོགས་རིགས་ཡིན་ནོ། །རྣམ་པ་བརྒྱ་དང་བཅུ་པོ་འདི་དག་བདེན་བཞི་གང་གི་རྣམ་པ་ཡིན་སྙམ་ན། ལམ་བདེན་འབའ་ཞིག་སྟེང་གི་རྣམ་པ་ཡིན་ཏེ། ལམ་གྱི་བདེན་པའི་ཞེས་གསུངས་པའི་ཕྱིར། ཉན་ཐོས་དང་ཐུན་མོང་བའི་སུམ་ཅུ་རྩ་བདུན་ནི། སངས་རྒྱས་སའི་ལུས་དྲན་པ་ཉེར་བཞག་གི །ཚོར་བ་དྲན་པ་ཉེར་བཞག་གི ། ༼༢༣༩༽ སེམས་དྲན་པ་ཉེར་བཞག་གི །ཆོས་དྲན་པ་ཉེར་བཞག་གི་རྣམ་པ། མི་དགེ་བ་སྐྱེས་པ་སྤོང་བའི་ཡང་དག་སྤོང་བའི་རྣམ་པ། མི་དགེ་བ་མ་སྐྱེས་པ་མི་བསྐྱེད་པའི་ཡང་དག་སྤོང་བའི། དགེ་བ་སྐྱེས་པ་འཕེལ་བའི་ཡང་དག་སྤོང་བའི་དགེ་བ་མ་སྐྱེས་པ་བསྐྱེད་པའི་ཡང་དག་སྤོང་བའི་རྣམ་པ་དང༌། འདུན་པའི༴ བརྩོན་འགྲུས་ཀྱི༴ སེམས་ཀྱི༴ སྤྱོད་པའི་རྫུ་འཕྲུལ་གྱི་རྐང་པའི་རྣམ་པ། དད་པའི་དབང་པོའི་བརྩོན་འགྲུས་ཀྱི་དྲན་པའི་ཏིང་ངེ་འཛིན་གྱི་ཤེས་རབ་ཀྱི་དབང་པོའི་རྣམ་པ། དད་པའི་སྟོབས་ཀྱི་བརྩོན་འགྲུས་ཀྱི༴ དྲན་པའི་ཏིང་ངེ་འཛིན་གྱི༴ ཤེས་རབ་ཀྱི་སྟོབས་ཀྱི་རྣམ་པ། དྲན་པ་ཡང་དག༴ ཆོས་རབ་ཏུ་རྣམ་པར་འབྱེད་པ་བརྩོན་འགྲུས་ཡང་དག ཤིན་ཏུ་སྦྱངས་པ་ཏིང་ངེ་འཛིན་བཏང་སྙོམས་ཡང་དག་བྱང་ཆུབ་ཀྱི་ཡན་ལག་གི་རྣམ་པ། ཡང་དག་པའི་ལྟ་བའི་ཡང་དག་པའི་རྟོག་པའི་ཡང་དག་པའི་ངག་གི་ཡང་དག་པའི་ལས་ཀྱི་མཐའི་ཡང་དག་པའི་འཚོ་བའི་ཡང་དག་པའི་རྩོལ་བའི་ཡང་དག་པའི་དྲན་པའི་ཡང་དག་པའི་ཏིང་ངེ་འཛིན་གྱི་རྣམ་པ་རྣམས་སོ། །དེ་བཞིན་དུ་བྱང་སེམས་དང་ཐུན་མོང་གི་སུམ་ཅུ་རྩ་བཞི་ནི། སྡེ་ཚན་དྲུག་ལས་གཉེན་པོའི་ལམ་ནི། སངས་རྒྱས་སའི་རྣམ་པར་ཐར་པའི་སྒོ་སྟོང་པ་ཉིད་ཀྱི་ཏིང་ངེ་འཛིན། མཚན་མེད་པའི་ཏིང་ངེ་འཛིན། སྨོན་པ་མེད་པའི་ཏིང་ངེ་འཛིན་དང་གསུམ། སྤྲུལ་པའི་ལམ་ནི། གཟུགས་ཅན་གཟུགས་ལ་ལྟ་བའི་རྣམ་ཐར། གཟུགས་མེད་གཟུགས་ལ་ལྟ་བའི་རྣམ་ཐར། སྡུག་པའི་རྣམ་ཐར་དང་གསུམ། མཐོང་ཆོས་ལ་བདེ་བར་གནས་པའི་ལམ་ནི། ནམ་མཁའ་མཐའ་ཡས་སྐྱེ་མཆེད་ཀྱི་རྣམ་ཤེས་མཐའ་ཡས་སྐྱེ་མཆེད་ཀྱི།

ཅི་ཡང་མེད་པའི་སྐྱེ་མཆེད་ཀྱི། ཡོད་མིན་མེད་མིན་གྱི་སྐྱེ་མཆེད་ཀྱི་རྣམ་ཐར། འགོག་པའི་རྣམ་ཐར་དང་ལྔ། འཇིག་རྟེན་ལས་འདས་ ༼༢༤༠༽ པའི་ལམ་ནི། བསམ་གཏན་བཞིའི་སྙོམས་འཇུག གཟུགས་མེད་བཞིའི་སྙོམས་འཇུག འགོག་པའི་སྙོམས་འཇུག་དང་དགུ། སྤོང་བའི་ལམ་ནི། ཡུལ་བདེན་བཞིའི་ཆོས་ཉིད་རྟོགས་པའི་ལྡོག་པ་བཞིར་ཕྱེ་བས། སྡུག་བསྔལ་བདེན་པའི་ཆོས་ཉིད་རྟོགས་པའི་སྤོང་བའི་ལམ་སོགས་བཞི་དང༌། དྲུག་པ་སངས་རྒྱས་ཉིད་ཀྱི་ལམ་ནི། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བཅུ་སྟེ། དེ་དག་བསྡོམས་པས་སུམ་ཅུ་རྩ་བཞི་འབྱུང་བ་རྣམས་སོ། །ཐུན་མོང་མ་ཡིན་པའི་རྣམ་མཁྱེན་གྱི་རྣམ་པ་སུམ་ཅུ་རྩ་དགུ་ནི། གནས་དང་གནས་མ་ཡིན་པ་མཁྱེན་པའི་སྟོབས་ཀྱི་རྣམ་པ་དང༌། ལས་ཀྱི་རྣམ་པར་སྨིན་པ་མཁྱེན་པའི༴ མོས་པ་སྣ་ཚོགས་མཁྱེན་པའི༴ འཇིག་རྟེན་གྱི་ཁམས་དུ་མ་མཁྱེན་པའི༴ དབང་པོ་མཆོག་དང་མཆོག་མ་ཡིན་པ་མཁྱེན་པའི་ཐམས་ཅད་དུ་འགྲོ་བའི་ལམ་མཁྱེན་པའི་ཀུན་ནས་ཉོན་མོངས་པ་དང་རྣམ་བྱང་མཁྱེན་པའི། སྔོན་གྱི་གནས་རྗེས་སུ་དྲན་པ་མཁྱེན་པའི་འཆི་འཕོ་བ་དང་སྐྱེ་བ་མཁྱེན་པའི་ཟག་པ་ཟད་པའི་སྟོབས་ཀྱི་རྣམ་པ་བཅུ་དང༌། རང་དོན་རྟོགས་པ་ཕུན་ཚོགས་བརྙེད་པར་ཞལ་གྱིས་བཞེས་པ་ལ་དང༌། རང་དོན་སྤངས་པ་ཕུན་ཚོགས་བརྙེས་པ་ཞལ་གྱིས་བཞེས་པ་ལ་དང༌། གཞན་དོན་དུ་འདོད་ཆགས་ལ་སོགས་པའི་ཉོན་མོངས་སྤངས་ཕྱིར་སྟོན་པ་ལ་དབང༌། གཞན་དོན་དུ་ཐེག་པ་གསུམ་གྱི་ངེས་འབྱུང་གི་ལམ་སྟོན་པ་ལ་མི་འཇིགས་པའི་རྣམ་པ་བཞི་དང༌། ཆོས་དང༌། དོན་དང༌། ཚིག་དང་སྤོབས་པ་སོ་སོ་ཡང་དག་པར་རིག་པའི་རྣམ་པ་བཞི་དང༌། འཁྲུལ་པ་ 

༼༢༤༡༽ མི་མངའ་བའི་མ་འདྲེས་པའི་རྣམ་པ་དང༌། ཅ་ཅོ་མི་མངའ་བའི་དང༌། དྲན་པ་ཉམས་པ་མི་མངའ་བའི་དང༌། ཐུགས་མཉམ་པར་མ་བཞག་པ་མི་མངའ་བའི་དང༌། ཐ་དད་པ་ཉིད་ཀྱི་འདུ་ཤེས་མི་མངའ་བའི་དང༌། སོ་སོར་མ་བརྟགས་པའི་བཏང་སྙོམས་མི་མངའ་བའི་མ་འདྲེས་པའི་རྣམ་པ་སྟེ་སྤྱོད་པའི་དབང་དུ་བྱས་པ་དྲུག་དང༌། འདུན་པ་ལས་ཉམས་པ་མི་མངའ་བའི་དང༌། བརྩོན་འགྲུས་ལས༴ དྲན་པ་ལས༴ ཏིང་འཛིན་ལས༴ ཤེས་རབ་ལས༴ རྣམ་པར་གྲོལ་བ་ལས་ཉམས་པ་མི་མངའ་བའི་རྣམ་པ་སྟེ་རྟོག་པ་མ་འདྲེས་པ་དྲུག སྐུ་དང༌། གསུང་དང༌། ཐུགས་ཀྱི་ཕྲིན་ལས་ཀྱི་རྣམ་པ་སྟེ། ཕྲིན་ལས་མ་འདྲེས་པ་གསུམ་དང༌། འདས་པ་དང༌། མ་འོངས་པ་དང༌། ད་ལྟ་བ་ལ་ཆགས་ཐོགས་མེད་པའི་ཡེ་ཤེས་ཀྱི་རྣམ་པ་གསུམ་སྟེ། ཡེ་ཤེས་མ་འདྲེས་པ་གསུམ་དང་བཅས་པས་མ་འདྲེས་པའི་ཆོས་བཅོ་བརྒྱད་ཡིན་ལ་སོ་དྲུག་དང་སོ་བདུན་པ་དེ་བཞིན་ཉིད་ཀྱི་རྣམ་པ་ནི། ཆོས་ཉིད་ཇི་ལྟ་བ་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས་ཀྱི་བྱེ་བྲག་དང༌། སོ་བརྒྱད་པ་རང་བྱུང་གི་རྣམ་པ་ནི། ཆོས་ཅན་ཇི་སྙེད་པའི་དབྱེ་བ་ཐམས་ཅད་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས་ཀྱི་བྱེ་བྲག་དང༌། སོ་དགུ་པ་སངས་རྒྱས་ཉིད་ཀྱི་རྣམ་པ་ནི། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པར་རྟོགས་པའི་ཡེ་ཤེས་ཀྱི་བྱེ་བྲག་ལ་འཇོག་ཅིང༌། དེ་ལྟར་ན་སུམ་ཅུ་རྩ་དགུའོ། །དེས་ན་འདིར་བཤད་པའི་རྣམ་པ་བརྒྱད་དང་བདུན་ཅུ་རྩ་གསུམ་ ༼༢༤༢༽ ནི་སྒོམ་བྱ་དོན་རྣམ་དང༌། ཤེས་རྣམ་གཉིས་ལས། ཤེས་རྣམ་ཡིན་ཏེ། མཁྱེན་པ་གསུམ་པོ་གང་རུང་གི་རྣམ་པ་ཡིན་པའི་ཕྱིར་ཏེ། དེ་སྐད་དུ་ཡུམ་དོན་ལས། རྣམ་པ་བརྒྱ་དང་བདུན་ཅུ་གསུམ། །ཤེས་རྣམ་ཡིན་པར་བྱམས་པས་བཞེད། །ཤེས་བྱ་ཀུན་རིག་གསུང་གི་སྟེ། །བསོད་ནམས་སེངྒེས་དེ་ལྟར་གོ །ཞེས་གསུངས་སོ། །སྤྱིར་བསྒོམ་བྱའི་དོན་རྣམ་དང༌། ཤེས་རྣམ་གྱི་ཁྱད་པར་ནི། སྒོམ་བྱར་གྱུར་པའི་ཡུལ་དང༌།

ཡུལ་ཅན་གྱི་ཁྱད་པར་ཡིན་པས། གང་ཟག་གི་བདག་མེད་དང༌། ཆོས་ཀྱི་བདག་མེད་རྣམ་ནི་བསྒོམ་བྱ་དོན་རྣམ་དང༌། གང་ཟག་གི་བདག་མེད་རྟོགས་པའི་དང༌། ཆོས་ཀྱི་བདག་མེད་རྟོགས་པའི་རྟོགས་རིགས་རྣམས་ནི། སྒོམ་བྱ་ཤེས་རྣམ་ཡིན་ནོ། །འདིར་ཁ་ཅིག སྒོམ་བྱ་ཤེས་རྣམ་ཡིན་ན། རྣམ་པ་ཞེས་བྱ་མཚན་ཉིད་དེ། ཞེས་པའི་དངོས་བསྟན་གྱི་ཤེས་རྣམ་ཡིན་པས་ཁྱབ། ཐེག་ཆེན་གྱི་བསྒོམ་བྱ་ཤེས་རྣམ་ཡིན་ན། རྣམ་པ་སྦྱོར་བ་བཅས་རྣམས་དང༌། ཞེས་པའི་དངོས་བསྟན་གྱི་རྣམ་པ་ཡིན་པས་ཁྱབ། སངས་རྒྱས་འཕགས་པའི་རྒྱུད་ཀྱི་བྱང་ཕྱོགས་སོ་བདུན་པོ་གང་རུང་ཡིན་ན། སུམ་ཅུ་བདུན་དང་ཞེས་པའི་དངོས་བསྟན་གྱི་སོ་བདུན་པོ་གང་རུང་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། ཉན་ཐོས་མཐོང་ལམ་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་མཁྱེན་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ༼༢༤༣༽ ཐེག་དམན་གྱི་བསྒོམ་བྱ་འགྱུར་པའི་ཤེས་རྣམ་ཡིན་པའི་ཕྱིར་ཏེ། ཐེག་དམན་སློབ་པའི་རྒྱུད་ཀྱི་གཞི་ཤེས་ཡིན་པའི་ཕྱིར་ཏེ། ཐེག་དམན་གྱི་མཐོང་སྒོམ་གང་རུང་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཐེག་ཆེན་གྱི་ཤེས་རྣམ་ཡིན་པ་ཐལ། འདོད་པའི་ཕྱིར། འདོད་ན། ཐེག་ཆེན་གྱི་ལམ་ཡིན་པར་ཐལ། འདོད་པའི་ཕྱིར། གཉིས་པ་ལ། དམན་ལམ་སྔོན་དུ་མ་སོང་བའི་བྱང་སེམས་སྦྱོར་ལམ་པའི་རྒྱུད་ཀྱི་ཀུན་ནས་ཉོན་མོངས་ཀྱི་གཟུང་བ་རང་བཞིན་མེད་པར་རྟོགས་པའི་རིགས་སུ་གྱུར་པའི་མཁྱེན་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཐེག་ཆེན་སོ་སྐྱེའི་རྒྱུད་ཀྱི་བསྒོམ་བྱ་ཤེས་རྣམ་ཡིན་པའི་ཕྱིར་ཏེ། དེའི་རྒྱུད་ཀྱི་མེད་པའི་རྣམ་པ་སོགས་ཉེར་བདུན་པོ་གང་རུང་ཡིན་པའི་ཕྱིར་ཏེ། དེའི་རྒྱུད་ཀྱི་ཀུན་ནས་ཉོན་མོངས་མེད་པའི་རྣམ་པ་ཡིན་པའི་ཕྱིར་ཏེ། དེའི་རྒྱུད་ཀྱི་ཀུན་ནས་ཉོན་མོངས་ཀྱི་གཟུང་བ་རང་བཞིན་མེད་པར་རྟོགས་པའི་རྟོགས་རིགས་ཡིན་པའི་ཕྱིར། རྩ་བར་འདོད་ན།

དེ་ཆོས་ཅན། རྣམ་པ་ཞེས་བྱ་མཚན་ཉིད་དེ། ཞེས་སོགས་ཀྱི་དངོས་བསྟན་གྱི་རྣམ་པ་ཡིན་པར་ཐལ། འདོད་པའི་ཕྱིར། འདོད་ན། ཐེག་ཆེན་གྱི་གང་ཟག་གི་རྒྱུད་ཀྱི་གཞི་ཤེས་ཀྱི་རྣམ་པ་སོགས་གསུམ་པོ་གང་རུང་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། བདག་མེད་དོན་སྤྱིའི་ཚུལ་གྱིས་རྟོགས་ ༼༢༤༤༽ པའི་ཤེས་རྣམ་པ་ཡིན་པའི་ཕྱིར་ཏེ། དམན་ལམ་སྔོན་དུ་མ་སོང་བའི་བྱང་སེམས་སྦྱོར་ལམ་པའི་རྒྱུད་ཀྱི་རྟོགས་རིགས་ཡིན་པའི་ཕྱིར་ཏེ། དེའི་རྒྱུད་ཀྱི་གཟུང་བ་ཆོས་ཀྱི་བདག་མེད་རྟོགས་པའི་རྟོགས་རིགས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གསུམ་པ་ལ། ཤཱཀྱ་ཐུབ་པའི་རྒྱུད་ཀྱི་ཡང་དག་པའི་ལྟ་བར་གྱུར་པའི་སངས་རྒྱས་ཀྱི་རྟོགས་རིགས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སངས་རྒྱས་འཕགས་པའི་རྒྱུད་ཀྱི་འཕགས་ལམ་ཡན་ལག་བརྒྱད་པོ་གང་རུང་ཡིན་པའི་ཕྱིར་ཏེ། དེའི་རྒྱུད་ཀྱི་ཡང་དག་པའི་ལྟ་བ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཉན་ཐོས་དང་ཐུན་མོང་བའི་རྣམ་མཁྱེན་གྱི་རྣམ་པ་ཡིན་པར་ཐལ། འདོད་པའི་ཕྱིར། འདོད་ན། ཉན་ཐོས་ཀྱི་རྟོགས་རིགས་སུ་གྱུར་པའི་རྣམ་མཁྱེན་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། སངས་རྒྱས་ཀྱི་རྟོགས་རིགས་སུ་གྱུར་པའི་རྣམ་མཁྱེན་ཡིན་པའི་ཕྱིར། ཆོས་ཅན་ཡིན་པའི་ཕྱིར། གལ་ཏེ་རྩོད་གཞི་དེ་མེད་དོ་ཞེ་ན། དེ་ཡོད་པར་ཐལ། སངས་རྒྱས་སའི་བྱང་ཕྱོགས་སུ་བདུན་པོ་རེ་རེ་ལ་ཐེག་པ་གསུམ་གྱི་རྟོགས་རིགས་ཚང་བར་ཡོད་པའི་ཕྱིར་ཏེ། སངས་རྒྱས་སའི་བྱང་ཕྱོགས་སུ་གྱུར་པའི་ཐེག་ཆེན་གྱི་རྟོགས་རིགས་མེད་པ་ལ་ལུང་རིགས་ཀྱི་ཤེས་བྱེད་མེད་པའི་ཕྱིར། གཞན་དུ་ན་སྟོབས་བཅུ་དང༌། མི་འཇིགས་པ་བཞི་ལ་སོགས་པ་ཡང་སངས་རྒྱས་ཀྱི་རྟོགས་རིགས་ཁོ་ནར་ཐལ། སྔ་མ་ ༼༢༤༥༽ དེ་དང་རྒྱུ་མཚན་མཚུངས་པའི་ཕྱིར། འདོད་ན། སངས་རྒྱས་ཀྱི་སར་རྟོགས་རིགས་གསུམ་ཀ་ཚང་བའི་མཁྱེན་པ་བྱེ་བྲག་པ་མི་རྙེད་པར་འགྱུར་རོ། །དེས་ན་སངས་རྒྱས་སའི་ལུས་དྲན་པ་ཉེར་བཞག་གི་རྣམ་པ་སོགས་སུམ་ཅུ་རྩ་བདུན་པོ་ཉན་ཐོས་དང་ཐུན་མོང་པའི་རྣམ་མཁྱེན་གྱི་རྣམ་པ་ཡིན་གྱིས།

རྣམ་པ་མ་སྦྱར་བར། དེ་དང་དེ་ཅི་ཙམ་དེར་ཁས་བླངས་ན་རྫས་སྤྱིའི་སྐྱོན་འབྱུང་ལ། དེ་བཞིན་དུ་སྟོབས་བཅུ་དང༌། མི་འཇིགས་པ་བཞི་སོགས་ལ་ཡང་རྣམ་པར་སྦྱར་ནས་ཐུན་མོང་མ་ཡིན་པའི་རྣམ་པར་འཇོག་པ་ཡིན་གྱིས། མ་སྦྱར་ན་རྫས་སྤྱིར་འགྱུར་ཏེ། དེ་དག་ཀུན་ལ་ཐེག་པ་གསུམ་གྱི་རྟོགས་རིགས་ཚང་བར་ཡོད་པས་སོ། །རྒྱུ་མཚན་དེའི་ཕྱིར་ན། འགྲེལ་པ་དོན་གསལ་ལས། དྲན་པ་ཉེ་བར་བཞག་པའི་རྣམ་པ་བཞིའོ། །ཞེས་དང༌། ཡང་དག་པར་སྤོང་བའི་རྣམ་བཞིའོ་ཞེས་སོགས་བྱང་ཕྱོགས་ཀུན་ལ་རྣམ་པ་དངོས་སུ་སྦྱར་ནས་གསུང་པ་དང༌། དེ་བཞིན་དུ་སྟོབས་བཅུ་དང་མི་འཇིགས་པ་བཞི་སོགས་ལ་ཡང་རྣམ་པ་སྦྱར་བར་མཛད་པ་ཡིན་ནོ། །དེ་ལྟར་ན་རྣམ་མཁྱེན་གྱི་རྣམ་པར་ཀུན་མཁྱེན་གསུམ་དུ་ཕྱེ་བའི་གཞི་ཤེས་ཀྱི་རྣམ་པ་བྱང་ཕྱོགས་སོ་བདུན་གྱི་རྣམ་པ་ལ་ངོས་བཟུང་བ་དང༌། གསུམ་དུ་ཕྱེ་བའི་རྣམ་མཁྱེན་གྱི་རྣམ་པ་སྟོབས་བཅུ་དང༌། མི་འཇིགས་པ་བཞི་སོགས་ཀྱི་རྣམ་པ་ལ་ངོས་བཟུང་བ་དེས་མཚོན་ནས། གསུམ་དུ་ཕྱེ་བའི་ལམ་ཤེས་ཀྱི་རྣམ་པ་ཡང༌། རྣམ་ཐར་སྒོ་གསུམ་དང༌། རྣམ་ཐར་བརྒྱད་དང་སྙོམས་འཇུག་དགུ་ལ་ ༼༢༤༦༽ སོགས་པ་ཅི་ཙམ་པ་དེ་མ་ཡིན་པར་ཐལ། དེ་དང་དེའི་རྣམ་པ་ལ་ངོས་འཛིན་དགོས་སམ་སྙམ་ཏེ་དཔྱད་པར་བྱའོ། །དེ་དང་དེའི་རྣམ་པ་ནི་ཡུལ་ཅན་ལམ་དེའི་བྱེ་བྲག་གམ་འཛིན་སྟངས་ཀྱི་ཁྱད་པར་ལ་འཇོག་པས། ཐེག་པ་ཆེ་ཆུང་གང་རུང་ཞིག་གི་རྟོགས་རིགས་སུ་ངེས་པས་ན། རྒྱ་ཆུང་ལ། བྱང་ཕྱོགས་སོ་བདུན་དང་སྟོབས་བཅུ་ལ་སོགས་པ་སྤྱི་ལྡོག་ལ་རྟོགས་རིགས་གང་རུང་དུ་ཁ་མཚོན་ཆོད་ཅིང༌། རྒྱ་ཆེ་བ་རྣམ་མཁྱེན་དང་རྣམ་མཁྱེན་གྱི་རྣམ་པ་ལ་རྒྱ་ཆེ་ཆུང་གི་ཁྱད་པར་ཤེས་པར་བྱའོ། །གཞུང་འདིའི་དངོས་བསྟན་གྱི་བྱང་ཕྱོགས་སོ་བདུན་གྱི་རྣམ་པ་ནི་རྣམ་མཁྱེན་གྱི་རྣམ་པ་ཡིན་པས། སངས་རྒྱས་ཀྱི་ས་ཁོ་ནར་ཡོད་ལ། སྤྱིར་བྱང་ཕྱོགས་ཀྱི་ས་མཚམས་ནི། དྲན་པ་ཉེར་བཞག་བཞི་ཐེག་པ་གསུམ་ཀའི་ཚོགས་ལམ་ཆུང་ངུ་ནས།

ཐེག་པ་སོ་སོའི་མི་སློབ་ལམ་གྱི་བར་ན་ཡོད་དོ། །ཡང་དག་པ་སྤོང་བ་བཞི་ནི། གསུམ་ཀའི་ཚོགས་ལམ་འབྲིང་པོ་ནས། རྫུ་འཕྲུལ་གྱི་རྐང་པ་བཞི་ནི། གསུམ་ཀའི་ཚོགས་ལམ་ཆེན་པོ་ནས། དབང་པོ་ལྔ་ནི། གསུམ་ཀའི་སྦྱོར་ལམ་དྲོད་ནས། སྟོབས་ལྔ་ནི། གསུམ་ཀའི་སྦྱོར་ལམ་བཟོད་པ་ནས། བྱང་ཆུབ་ཀྱི་ཡན་ལག་བདུན་ནི། གསུམ་ཀའི་མཐོང་ལམ་འཕགས་ལམ་ཡན་ལག་བརྒྱད་ནི། ཐེག་པ་གསུམ་ཀའི་སྒོམ་ལམ་ནས། གསུམ་ཀའི་མི་སློབ་ལམ་གྱི་བར་ན་ཡོད་དེ། མཛོད་ལས། སྡེ་ཚན་བདུན་ནི་གོ་རིམ་བཞིན། །ལས་ནི་དང་པོ་བ་དག་དང༌། །ངེས་འབྱེད་ཆ་ ༼༢༤༧༽ མཐུན་རྣམས་དང་ནི། །མཐོང་དང་སྒོམ་ལ་རབ་ཏུ་ཕྱེ། །ཞེས་གསུངས་པའི་ཕྱིར། དེ་བཞིན་དུ་བྱང་སེམས་ཐུན་མོང་བའི་རྣམ་མཁྱེན་གྱི་རྣམ་པ་སུམ་ཅུ་རྩ་བཞིའི་མཐུན་ཡུལ་དུ་གྱུར་པའི་རྣམ་ཐར་སྒོ་གསུམ་ལ་སོགས་པ་ནི་བྱང་འཕགས་ཀྱི་རྒྱུད་ཀྱི་མཁྱེན་པ་ཡིན་པས། རྣམ་མཁྱེན་གྱི་རྣམ་པ་མ་ཡིན་ལ། མཐུན་ཆོས་སུ་གྱུར་པའི་རྣམ་ཐར་སྒོ་གསུམ་ལ་སོགས་པའི་རྣམ་པ་ནི། རྩ་བར་སུམ་ཅུ་རྩ་བཞི་ཞེས་པ་དང༌། དེའི་འགྲེལ་པ་དོན་གསལ་ལས། ལམ་ཤེས་པ་ཉིད་ལ་གཉེན་པོའི་ལམ། ལྟ་བས་བྱས་པའི་གཉེན་པོ་དང་ཞེས་པ་ནས། སངས་རྒྱས་ཉིད་ཀྱི་ལམ་ལ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་རྣམ་པ་བཅུ་སྟེ། དེ་ལྟར་ན་བྱང་ཆུབ་སེམས་དཔའ་རྣམས་ལ། ལམ་ཤེས་ཉིད་ཀྱི་ལམ་གྱི་རྟེན་ཅན་གྱི་རྣམ་པ་སུམ་ཅུ་རྩ་བཞིའོ། །ཞེས་གསུངས་པའི་དངོས་བསྟན་ཡིན་པས། །སངས་རྒྱས་འཕགས་པའི་རྒྱུད་ཀྱི་མཁྱེན་པར་ངེས་ལ། བྱང་ཆུབ་སེམས་དཔའ་རྣམས་ལ་ཞེས་གསུངས་པ་ནི། བྱང་སེམས་དང་ཐུན་མོང་བའི་རྣམ་པ་ཡིན་པའི་དོན་ནོ། །དོན་འདི་དང་མཐུན་པར་འདི་ཉིད་ལས་ཀྱང༌། སྐབས་འདིར་བསྟན་གྱི་མཐུན་ཡུལ་དུ་གྱུར་པའི་རྣམ་ཐར་སྒོ་གསུམ་ནི་བྱང་སེམས་འཕགས་པའི་རྒྱུད་ཀྱི་མི་རྟག་ལ་སོགས་བཅུ་དྲུག་རྟོགས་པའི་བློ་ཡིན་ལ། མཐུན་ཆོས་རྣམ་མཁྱེན་གྱི་རྣམ་པའི་ཁོངས་སུ་བགྲང་བ་ནི།

དེའི་རྟོགས་རིགས་སངས་རྒྱས་འཕགས་པའི་རྒྱུད་ལ་ ༼༢༤༨༽ ཡོད་པའོ། །ཞེས་གསུངས་ལ། དེའི་དོན་ཡང་བྱང་འཕགས་ཀྱི་རྒྱུད་ཀྱི་མི་རྟག་ལ་སོགས་བཅུ་དྲུག་རྟོགས་པའི་རྟོགས་རིགས་དེ་འདིར་བསྟན་རྣམ་མཁྱེན་གྱི་རྣམ་པར་བཞེད་པ་དོན་ཡིན་གྱིས། བྱང་སེམས་ཀྱི་རྒྱུད་ཀྱི་རྟོགས་རིགས་སངས་རྒྱས་འཕགས་པའི་རྒྱུད་ལ་ཡོད་པའི་ཤེས་བྱེད་དུ་འཁྲུལ་པར་མི་བྱའོ། །འོ་ན་འདིར་བསྟན་སུམ་ཅུ་རྩ་བཞི་པོ་སངས་རྒྱས་ཀྱི་མཁྱེན་པར་ངེས་ན། འདིར་བསྟན་སོ་བཞི་པོའི་ནང་དུ་སྤོང་བའི་ལམ་གྱི་སྡེ་ཚན་ལ་བར་ཆད་མེད་ལམ་བཞི་བཤད་པ་མི་འཐད་པར་འགྱུར་ཏེ། སངས་རྒྱས་ཀྱི་སར་བར་ཆད་མེད་ལམ་མེད་པའི་ཕྱིར། སྙམ་པའི་དོགས་པ་དཔྱོད་ལྡན་ལ་འབྱུང་བས་ལན་ཇི་ལྟར་བྱ་སྤྱོད་ཅིག ཁོ་བོ་ནི་རེ་ཞིག་འདི་ལྟར་སེམས་ཏེ། སངས་རྒྱས་ཀྱི་སར་སྒྲིབ་པའི་དངོས་གཉེན་དུ་གྱུར་པའི་བར་ཆད་མེད་ལམ་དངོས་མེད་ཀྱང༌། སྤོང་བའི་ལམ་ཡོད་པས་དེ་ལ་བར་ཆད་མེད་ལམ་གྱི་མིང་གི་བཏགས་ནས་དེ་ཉིད་ཀྱང་ཡུལ་བདེན་བཞིའི་ཆོས་ཉིད་རྟོགས་པའི་ལྡོག་པ་ནས་བར་ཆད་མེད་ལམ་བཞིར་བཞག་པ་ཡིན་ནོ། །སངས་རྒྱས་ཀྱི་སར་སྤང་བྱ་སྤོང་བའི་ལམ་ཡོད་དེ། དེས་སྤང་བྱ་སྤོང་བའི་སྡོམ་པའི་རྣམ་བཞག་མང་དུ་བཤད་པའི་ཕྱིར། གཉིས་པ་དེ་ལྟར་སྒོམ་པ་ལ་སྦྱོར་བ་པོའི་རྟེན་གྱི་གང་ཟག་ནི། མཁྱེན་གསུམ་ཐོས་བསམ་གྱི་གཏན་ལ་ཕབ་པ་ནས་རྣམ་པར་བསྡུ་བའི་བར་གྱི་གང་ཟག་དེ་ལ་ཡང༌། ཡུམ་ཉན་པ་དང༌། ཚིག་བློ་ལ་ལེན་པ་དང༌། དོན་མི་བརྗེད་ ༼༢༤༩༽ པར་འཛིན་པ་དང༌། བསམ་བྱུང་གི་ཚུལ་བཞིན་དུ་ཡིད་ལ་བྱེད་པ་དང་བཞིར་ཡོད་དོ་ཅེས་པ་ནི། སངས་རྒྱས་རྣམས་ལ་ལྷག་པར་བྱས་ཞེས་སོགས་ཚིག་བཅད་གཉིས་ཀྱིས་བསྟན། འདིར་བསྟན་གྱི་གང་ཟག་ནི། རྣམ་པ་སྒོམ་པ་ལ་སྦྱོར་བ་པོའི་གང་ཟག་དང༌། རྣམ་པ་སྒོམ་པ་ལ་འཇུག་པའི་གང་ཟག་ཡིན་གྱིས། རྣམ་པ་སྒོམ་པ་ལ་ཞུགས་པའི་གང་ཟག་མ་ཡིན་ཏེ། རྣམ་པ་སྒོམ་པའི་སྔ་རོལ་གྱི་ཐོས་བསམ་གྱི་རྟེན་གྱི་གང་ཟག་ཡིན་པའི་ཕྱིར།

འདི་ནི་མདོར་བསྟན་དུ་བཅས་རྣམས་དང༌། ཞེས་གསུངས་པའི་རྒྱས་བཤད་དོ། །གསུམ་པ་རྣམ་པ་དེ་སྒོམ་པའི་སྦྱོར་བ་ལ་འཇུག་ཚུལ་ནི། རྣམ་པ་སྦྱོར་བ་ཞེས་པ་ལ་འཕྲོས་ནས། འདིར་བསྟན་རྣམ་པ་སྒོམ་པའི་སྦྱོར་བ་ལ་དབྱེ་ན་དུ་ཡོད་ཅེ་ན། དེ་ཆོས་ཅན། ཁྱོད་ལ་དབྱེ་ན་ཉི་ཤུ་ཡོད་དེ། གཟུགས་སོགས་ལ་གནས་པ་བཀག་པའི་སྦྱོར་བ་དང༌། མི་གནས་པ་ལ་ཞེན་པ་བཀག་པའི་དང༌། ཟབ་པའི་དང༌། གཏིང་དཔག་དཀའ་བའི་དང༌། ཚད་མེད་པའི་དང༌། ཚེགས་ཆེན་ཡུན་རིང་རྟོགས་པའི་དང༌། ལུང་བསྟན་ཐོབ་པའི་དང༌། ཕྱིར་མི་ལྡོག་པའི་དང༌། ངེས་པར་འབྱུང་བའི་དང༌། བར་ཆད་མེད་པའི་དང༌། བྱང་ཆུབ་ལ་ཉེ་བའི་དང༌། མྱུར་བར་བྱང་ཆུབ་པའི་དང༌། གཞན་དོན་གྱི་དང༌། འཕེལ་འགྲིབ་མེད་པའི་དང༌། ཆོས་དང་ཆོས་མིན་སོགས་མི་དམིགས་པའི་དང༌། གཟུགས་སོགས་བསམ་མི་ཁྱབ་པར་མ་དམིགས་པའི་དང༌། རྣམ་པར་མི་ ༼༢༥༠༽ རྟོག་པའི་དང༌། འབྲས་བུ་རིན་པོ་ཆེ་སྦྱིན་པའི་དང༌། རྣམ་པར་དག་པའི་དང༌། ས་མཚམས་ཀྱི་སྦྱོར་བ་དང་ཉི་ཤུ་ཡོད་པའི་ཕྱིར་ཞེས་པ་ནི། གཟུགས་ལ་སོགས་ལ་མི་གནས་ཕྱིར། ཞེས་པ་ནས། དེ་ནི་དག་པ་མཚམས་དང་བཅས། །ཞེས་པའི་བར་གྱིས་བསྟན། ས་མཚམས་ནི། དང་པོ་ལྔ་ཐེག་ཆེན་གྱི་ཚོགས་ལམ་ཁྱད་པར་ཅན་ནས་རྒྱུན་མཐའི་བར་ན་ཡོད། དྲུག་པ་ཚོགས་ལམ་ཁོ་ནར་ཡོད། ལུང་བསྟན་ཐོབ་པ་དྲོད་དང༌། ཕྱིར་མི་ལྡོག་པ་རྩེ་མོ་དང༌། ངེས་པར་འབྱུང་བ་བཟོད་པ་དང༌། བར་ཆད་མེད་པའི་སྦྱོར་བ་ཆོས་མཆོག་དང༌། བྱང་ཆུབ་ལ་ཉེར་སྦྱོར་ས་དང་པོ་ན་ཡོད། མྱུར་བ་བྱང་ཆུབ་པ་ས་གཉིས་པ་ནས་བདུན་པའི་བར་ན་ཡོད། གཞན་དོན་གྱི་སྦྱོར་བ་སོགས་ལྔ་ས་བརྒྱད་པ་ན། འབྲས་བུ་རིན་པོ་ཆེ་སྦྱིན་པའི་སྦྱོར་བ་ས་དགུ་པ་ན། རྣམ་དག་གི་སྦྱོར་བ་ས་བཅུ་པ་ན། ས་མཚམས་ཀྱི་སྦྱོར་བ་ས་བདུན་པ་མན་ཆད་ན་ཡོད་པར་སློབ་དཔོན་བཞེད་དོ། །རྒྱལ་བ་མུས་རབ་འབྱམས་པའི་མི་ཕམ་དགོངས་རྒྱན་ལས། ས་མཚམས་ཀྱི་སྦྱོར་བ་འདི་བྱང་སེམས་སོ་སྐྱེའི་རྣལ་འབྱོར་ལ་ངོས་འཛིན་པར་མཛད་དེ།

ས་མཚམས་དང་བཅས་པའི་དོན་ཡང༌། བདུད་ལས་ཀྱི་བར་ཆད་མི་འབྱུང་བའི་ཆད་དུ་དུས་འདི་སྲིད་ཅིག་ལ་ཆོས་ཀྱི་སྦྱོང་བ་འདི་ཙམ་ཞིག་བྱའོ། །ཞེས་དང་བཅའ་བརྟན་པོས་མཚམས་བཅད་ནས། སྒྲུབ་པའམ་སེམས་དཔའི་རྣལ་འབྱོར་ལ་ས་མཚམས་དང་བཅས་པར་བཞེད། དོན་གསལ་ལས། ༼༢༥༡༽ ས་མཚམས་ལ་སྦྱོར་བ་ཞེས་པའི་ཐ་སྙད་གསུངས་པས། ས་མཚམས་ཀྱི་གོ་དོན་ངེས་པ་ཅན་ཞིག་བཙལ་དགོས་སོ། །དེས་ན་འདིར་བསྟན་སྦྱོར་བ་ཉི་ཤུ་པོ་རེ་རེས་ཀྱང་རྣམ་པར་བརྒྱ་བདུན་ཅུ་རྩ་གསུམ་རྫོགས་པར་བསྒོམ་ལ། སྒོམ་ཚུལ་ས་དང་པོ་ཡན་ཆད་དུ་རྟོགས་རིགས་གསུམ་ངོ་བོ་གཅིག་དུ་ཡོད་པས། གཞི་ཤེས་ཀྱི་རྣམ་པ་སྒོམ་པའི་སྦྱོར་བ་དང༌། ལམ་ཤེས་ཀྱི་རྣམ་པ་སྒོམ་པའི་སྦྱོར་བ་སོགས་མི་འགལ་བར་གསུམ་ཀའི་གཞི་མཐུན་ཡོད་ལ། བྱང་སེམས་སོ་སྐྱེའི་གནས་སྐབས་སུ་རྟོག་པ་སེལ་འཇུག་ཡིན་པ་ས་དེར་གཞི་ཤེས་ཀྱི་རྣམ་པ་སྒོམ་པའི་སྦྱོར་བ་དང༌། ལམ་ཤེས་ཀྱི་རྣམ་པ་སྒོམ་པའི་སྦྱོར་བ་སོགས་འགལ་ཞིང༌། རྣམ་པ་ཀུན་རྫོགས་པར་སྒོམ་པ་ཡང་རེས་འཇོག་གི་ཚུལ་དུ་རྫོགས་པར་སྒོམ་སྟེ། རྣམ་པ་དང་པོ་གཉིས་མཚན་ཉིད་རྗེས་སུ་སྦྱོར་བའི་སྒོ་ནས་སྒོམ་རྟེན་གྱི་རྣམ་པར་སྨོན་ལམ་གྱི་རྣམ་པར་སོགས་ཀྱི་སྒོ་ནས་སྒོམ་པ་ཡིན་ནོ། །དེ་སྐད་དུ་འདི་ཉིད་ལས། སྦྱོར་བ་ཉི་ཤུ་པོ་དེ་ལ་རྣམ་རྫོགས་སྦྱོར་བ་ཞེས་བརྗོད་པའི་རྒྱུ་མཚན་ཡོད་དེ། ཉི་ཤུ་པོ་རེ་རེས་ཀྱང་རྣམ་པ་བརྒྱ་བདུན་ཅུ་རྩ་གསུམ་རྫོགས་པར་བསྒོམ་པར་བྱེད་པའི་ཕྱིར། འོ་ན་བྱང་སེམས་སོ་སྐྱེའི་རྒྱུད་ཀྱི་སྦྱོར་བས་མཁྱེན་གསུམ་གྱི་རྣམ་པ་ཇི་ལྟར་སྒོམ་སྙམ་ན། མཚན་ཉིད་རྗེས་སུ་སྤྱོད་པ་དང༌། སྨོན་ལམ་གྱི་རྣམ་པ་སོགས་ཀྱི་སྒོ་ནས་སྒོམ་པར་ཤེས་པར་བྱའོ། །ཞེས་གསུངས་སོ། ། 

༼༢༥༢༽ གནད་ཀྱི་དོན་ནི། རྩ་བར་ཡང༌། རྣམ་ཀུན་མངོན་རྫོགས་རྟོགས་པ་སྟེ། ཞེས་རྣམ་པ་ཀུན་རྫོགས་པར་བསྒོམ་པའི་སྦྱོར་བ་ལ་རྣམ་རྫོགས་སྦྱོར་བར་བཤད་པ་ནི། རྣམ་རྫོགས་སྦྱོར་བ་ཞེས་པའི་སྒྲ་བཤད་ཙམ་ཡིན་མོད། རྣམ་རྫོགས་སྦྱོར་བ་ཡིན་ན། རྣམ་པ་བརྒྱད་བདུན་ཅུ་རྩ་གསུམ་རྫོགས་པར་བསྒོམ་པའི་སྦྱོར་བ་ཡིན་པས་མ་ཁྱབ་སྟེ། བྱང་སེམས་སོ་སྐྱེའི་གནས་སྐབས་སུ་རྣམ་པ་རེ་རེ་བ་བསྒོམ་པའི་སྦྱོར་བ་མཐའ་ཡས་པའི་ཕྱིར། འོན་ཀྱང་སོ་སྐྱེའི་སྦྱོར་བས་རྣམ་པ་བརྒྱ་བདུན་ཅུ་རྩ་གསུམ་རེ་མོས་སུ་བསྒོམ་པས། རྣམ་རྫོགས་སྦྱོར་བའི་གོ་དོན་ཚང་ཞིང༌། རྩོད་ངོའི་རིགས་ལམ་གྱི་དབང་དུ་བྱས་ན་བྱང་སེམས་སོ་སྐྱེའི་རྒྱུད་ཀྱི་རྣམ་རྫོགས་སྦྱོར་བ་ཡིན་ན། རྣམ་པ་བརྒྱ་བདུན་ཅུ་རྩ་གསུམ་རྫོགས་པར་བསྒོམ་པའི་སྦྱོར་བ་མ་ཡིན་པས་ཁྱབ་པར་ཤེས་པར་བྱའོ། །བཞི་པ་སྦྱོར་བ་དེ་ཉིད་ཀྱི་ཁྱད་པར་གྱི་ཆོས་ནི། ཡོན་ཏན་སྐྱོན་ནི་མཚན་ཉིད་བཅས། །ཞེས་པ་ལ་འཕྲོས་ནས། ཡོན་ཏན་སོགས་གསུམ་པོ་གང་ཞེ་ན། དང་པོ་ཐེག་ཆེན་སྦྱོར་བའི་ཡོན་ཏན་ལ་བདུད་ཀྱི་མཐུ་བཅོམ་པ་དང༌། སངས་རྒྱས་ཀྱི་དགོངས་ཤིང་མཁྱེན་པ་དང༌། སངས་རྒྱས་ཀྱི་ཡེ་ཤེས་ཀྱི་གཟིགས་པ་དང༌། རྫོགས་པའི་བྱང་ཆུབ་ཏུ་ཉེ་བར་གྱུར་པ་དང༌། ཕན་ཡོན་ཆེན་པོ་དང༌། ཆོས་ལ་བྱ་བ་བྱེད་པ་དང༌། གཉེན་པོའི་ཆོས་རྣམས་ཡོངས་སུ་རྫོགས་པ་དང༌། སངས་རྒྱས་ཀྱི་ཆོས་ཀྱི་གཏམ་སྨྲ་བའི་སྐྱེས་ ༼༢༥༣༽ བུར་གྱུར་པ་དང༌། བདུད་ལས་ཀྱི་དབང་དུ་མི་འགྲོ་བ་དང༌། གཞན་གྱི་བདེ་དགེ་ལ་དགའ་བ་རྒྱ་ཆེན་པོ་བསྐྱེད་པ་དང༌། དམ་བཅས་པ་བཞིན་མངོན་པར་སྒྲུབ་པ་དང༌། ཆོས་ཟབ་མོ་མངོན་པར་འདོད་པ་དང༌། སེམས་ཅན་གྱི་དོན་བྱེད་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ངེས་པར་ཚང་བར་ཐོབ་པའི་ཡོན་ཏན་བཅུ་བཞི་ཡོད་དོ་ཞེས་པ་ནི། བདུད་ཀྱི་མཐུ་བཅོམ་ལ་སོགས་པ། །ཡོན་ཏན་རྣམ་པ་བཅུ་བཞིའོ། །ཞེས་པས་བསྟན། མདོར་ན་ཐེག་ཆེན་གྱི་སྦྱོར་བ་སྒོམ་སྟོབས་ཀྱིས་ཐོབ་པའི་གནས་སྐབས་ཀྱི་ཡོན་ཏན་འདིར་བསྟན་ཐེག་ཆེན་གྱི་སྦྱོར་བའི་ཡོན་ཏན་གྱི་མཚན་ཉིད།

ས་མཚམས་ཐེག་ཆེན་གྱི་སྦྱོར་མཐོང་སྒོམ་གསུམ་གྱི་གནས་སྐབས་ན་ཡོད། ཁ་ཅིག་ཚོགས་ལམ་ན་ཡོད་པར་འདོད་ཀྱང༌། བདུད་ཀྱི་མཐུ་བཅོམ་པས་བདུད་ཀྱི་དབང་དུ་མི་འགྲོ་བ་དང༌། ཕྱིའི་ཡོངས་འཛིན་སངས་རྒྱས་ཀྱིས་དགོངས་ཤིང་མཁྱེན་པས། ཕྱིའི་ཡོངས་འཛིན་མཆོག་གི་སྤྲུལ་སྐུའི་ཡོངས་སུ་འཛིན་པ་སོགས་སྦྱོར་ལམ་ནས་ཡོད་པ་ཡིན་གྱིས། ཚོགས་ལམ་དུ་དེ་དག་མ་ཐོབ་སྟེ། ཚོགས་ལམ་གྱི་གནས་སྐབས་སུ་བདུད་ལས་རྣམས་ཀྱང་འབྱུང་ཉེ་ཞིང༌། ཡོངས་འཛིན་གྱི་ཁྱད་པར་གསུངས་པ་ཡང༌། སྦྱོར་ལམ་པ་ལ་ཡིན་གྱིས། ཚོགས་ལམ་པ་ལ་གསུངས་པ་མ་མཐོང་བས་སོ། །དེ་ལྟར་ཡོན་ཏན་མཐོང་བས་སྤྲོ་བ་སྐྱེས་ཀྱང༌། སྐྱོན་ངོ་མ་ཤེས་ན་བར་ཆད་ ༼༢༥༤༽ འབྱུང་བས། དེ་བཤད་ན་ཐེག་ཆེན་གྱི་སྦྱོར་བ་ལ་བར་དུ་གཅོད་བྱེད་ཀྱི་སྐྱོན་གྱི་མཚན་ཉིད་ནི། ཐེག་ཆེན་གྱི་སྦྱོར་བ་སྒོམ་པ་ལ་བར་དུ་གཅོད་པར་བྱེད་པའི་བདུད་ལས་སོ། །དབྱེ་ན་བཞི་བཅུ་ཞེ་དྲུག་ཡོད་དེ། བརྩོན་འགྲུས་བུལ་བ་དང༌། བརྩོན་འགྲུས་ཧ་ཅང་མྱུར་བ་དང༌། ལུས་ཀྱི་གནས་ངན་ལེན་ལ་སོགས་རང་ལ་བརྟེན་པའི་འགལ་རྐྱེན་ཉི་ཤུ་དང༌། སློབ་དཔོན་སློབ་མ་གང་རུང་དང་འབྲེལ་བའི་འདུན་པ་དང༌། སྙོམ་ལས་ཀྱི་ཉམས་པ་དང༌། འདུན་པའི་ཡུལ་ཐ་དད་པས་ཉམས་པ་སོགས་མཐུན་རྐྱེན་མ་ཚང་བ་ཉེར་གསུམ་དང༌། བདུད་ཀྱི་འབྱེད་པའི་སྦྱོར་བ་དང༌། བཅོས་མ་ཉེ་བར་སྒྲུབ་པ་སོགས་གཞན་ལ་བརྟེན་པའི་འགལ་རྐྱེན་གསུམ་དང་བཅས་པ་ཞེ་དྲུག་ཏུ་ཡོད་པའི་ཕྱིར། ཞེས་པ་ནི། སྐྱོན་ནི་བཅུ་ཚན་བཞིར་བཅས་པ། །དྲུག་ཏུ་ངེས་པར་རྟོགས་པར་བྱ། །ཞེས་པས་བསྟན། སྐྱོན་འདི་དག་ཕལ་ཆེར་སྦྱོར་ལམ་པ་ལ་མི་འབྱུང་ཞིང༌། ཕྱི་རོལ་བདུད་ཀྱི་ཆོ་འཕྲུལ་འགའ་ཞིག་བྱུང་ཡང་སྟོང་ཉིད་ལ་རང་ཆན་ཆུད་པས། དེའི་དབང་དུ་གཏན་ནས་མི་འགྲོ་ལ། དེས་ན་འདི་དང་འབྱུང་བའི་ས་མཚམས་ནི། ཚོགས་ལམ་ཁྱད་པར་ཅན་ལ་གནས་པའི་སྐབས་སུ་འབྱུང་ཞིང༌། དེ་ལ་གནས་པའི་བྱང་སེམས་དབང་རྣོན་རྣམས་ཕལ་ཆེར་བདུད་ལས་ཀྱི་དབང་དུ་མི་འགྲོ་བས།

རྫོགས་པའི་བྱང་ཆུབ་ཐོབ་སླ། དབང་རྟུལ་རྣམས་ཕལ་ཆེར་བདུད་ལས་ཀྱི་དབང་དུ་འགྲོ་བས་རྫོགས་པའི་བྱང་ཆུབ་ཐོབ་དཀའ་སྟེ། རྫོགས་པའི་ ༼༢༥༥༽ བྱང་ཆུབ་རྣོན་པོ་ཡིས། །རྟོགས་སླ་རྟུལ་པོས་རྟོགས་དཀའ་བཞེད། །ཅེས་གསུངས་པའི་ཕྱིར། ཁ་ཅིག སྐྱོན་འདི་དག་གི་ས་མཚམས་བདུན་པ་མན་ཆད་ན་ཡོད་པར་འདོད་པ་མི་འཐད་དེ། སྦྱོར་མཐོང་བསྒོམ་གསུམ་ལ་གནས་པའི་བྱང་སེམས་རྣམས་བདུད་ལས་ཀྱི་དབང་དུ་འགྲོ་བ་མི་སྲིད་ཅིང༌། དེ་མི་སྲིད་པས་གནས་སྐབས་བླ་མེད་རྫོགས་བྱང་ལས་ཕྱིར་མི་ལྡོག་པར་འཇོག་པ་ཡིན་ནོ། །དེ་ལྟར་སྐྱོན་ཡོན་མཐོང་བས་བླང་དོར་ཤེས་པའི་སྒོ་ནས་སྒོམ་པར་བྱ་བའི་སྦྱོར་བ་ནི་སྦྱོར་བའི་མཚན་ཉིད་ཤེས་པ་སྔོན་དུ་འགྲོ་དགོས་པས། དེ་བཤད་ནས་ཐེག་ཆེན་སྦྱོར་བའི་མཚན་ཉིད་ལ་དབྱེ་ན། ཤེས་མཚན་བྱེད་མཚན་ཟུང་འཇུག་དང་ཁྱད་མཚན་དང༌། ངོ་བོ་ཉིད་མཚན་རྣམས་སུ་ཡོད་དོ་ཅེས་པ་ནི། གང་གི་མཚོན་དེ་མཚན་ཉིད་དུ། །ཞེས་སོགས་ཚིགས་བཅད་གཅིག་གིས་བསྟན། ཐེག་ཆེན་གྱི་སྦྱོར་བ་མཚོན་པར་བྱེད་པའི་བྱེད་སྒྲུབ་དང༌། ལས་སྒྲུབ་གང་རུང་གིས་བསྡུས་པའི་སེམས་དཔའི་རྣལ་འབྱོར་འདིར་བསྟན་ཐེག་ཆེན་གྱི་སྦྱོར་བའི་མཚན་ཉིད་ཀྱི་མཚན་གཞི། ཐེག་ཆེན་སྦྱོར་བའི་ཤེས་མཚན་བྱེད་མཚན་གཉིས་ཟུང་དུ་ཆུག་པ་དང༌། ཁྱད་མཚན་ནི་དེའི་བྱེད་སྒྲུབ་ཀྱི་དབང་དུ་བྱས་པའི་མཚན་ཉིད། ངོ་བོ་ཉིད་མཚན་ནི་དེའི་ལས་སྒྲུབ་ཀྱི་དབང་དུ་བྱས་པའི་མཚན་ཉིད་ཡིན་ནོ། །ཤེས་མཚན་ལ་དབྱེ་ན་ ༼༢༥༦༽ གསུམ་ལས། དང་པོ་ཐེག་ཆེན་གྱི་གཞི་ཤེས་སྦྱོར་བའི་ཤེས་མཚན་ལ། ཡུམ་ལ་བརྟེན་ནས་དེ་བཞིན་གཤེགས་པ་འབྱུང་བར་ཤེས་པའི་ཤེས་མཚན་དང༌། ཕུང་པོ་ལྔ་དོན་དམ་དུ་འཇིག་པ་མེད་པར་ཤེས་པའི་ཤེས་མཚན་ནས། སངས་རྒྱས་ཀྱི་དེ་བཞིན་ཉིད་རྟོགས་པ་དེ་གདུལ་བྱ་ལ་བསྟན་ཅིང་བཏགས་པ་ཤེས་པའི་ཤེས་མཚན་གྱི་བར་བཅུ་དྲུག་ཏུ་ཡོད་དོ། །ཞེས་པ་ནི། དེ་བཞིན་གཤེགས་པ་འབྱུང་བ་དང་ཞེས་པ་ནས། །ཐུབ་པས་དེ་བཞིན་ཉིད་རྟོགས་ཏེ། །གཞན་ལ་བསྟན་པ་ཞེས་བྱ་འདི། །ཐམས་ཅད་ཤེས་པ་ཉིད་སྐབས་ཀྱི། །ཤེས་པའི་མཚན་ཉིད་བསྡུས་པ་ཡིན། །ཞེས་པའི་བར་གྱིས་བསྟན།

དེ་བཞིན་དུ་ལམ་ཤེས་སྦྱོར་བའི་ཤེས་མཚན་ལ་དབྱེ་ན། ཡུམ་ལ་བརྟེན་ནས་རྣམ་པར་ཐར་པའི་སྒོ་སྟོང་པ་ཉིད་ཤེས་པའི་ཤེས་མཚན་དང༌། མཚན་མ་མེད་པ་ཤེས་པའི་ཤེས་མཚན་དང༌། སྨོན་པ་མེད་པར་ཤེས་པའི་ཤེས་མཚན་དང༌། སྐྱེ་བ་མེད་པར་ཤེས་པའི་ཤེས་མཚན་དང༌། འགག་པ་མེད་པར་ཤེས་པའི་ཤེས་མཚན་དང༌། དོན་དམ་དུ་མཚན་ཉིད་མེད་པར་ཉིད་དུ་ཤེས་པའི་ཤེས་མཚན་གྱི་བར་བཅུ་དྲུག་ཏུ་ཡོད་དོ། །ཞེས་པ་ནི། སྟོང་ཉིད་མཚན་མ་མེད་བཅས་དང༌། ཞེས་པ་ནི་རབ་དབྱེ་མཚན་ཉིད་མེད་ཉིད་ལ། །ལམ་ཤེས་ཉིད་ཀྱི་སྐབས་ཀྱི་ནི། །ཤེས་པའི་མཚན་ཉིད་ཡིན་པར་བཞེད། །ཅེས་པའི་བར་གྱིས་བསྟན། ཡང་རྣམ་མཁྱེན་གྱི་སྦྱོར་བའི་ཤེས་མཚན་ལ་དབྱེ་ན། ཡུམ་ལ་ ༼༢༥༧༽ བརྟེན་ནས་མཐོང་ཆོས་ལ་བདེ་བར་ཤེས་པའི་ཤེས་མཚན་དང༌། ཡུམ་ལ་སྒོ་གསུམ་གྱིས་གུས་པར་བྱ་བ་ཤེས་པའི་དང༌། ཡུམ་ལས་མི་འདའ་བས་བླ་མ་ཉིད་དུ་བྱེད་པ་ཤེས་པའི་དང༌། ཡུམ་དང་རྗེས་སུ་མཐུན་པའི་སྤྱོད་པས་བརྙེས་པར་བྱེད་པ་ཤེས་པའི་དང༌། ཡུམ་ལ་མེ་ཏོག་སོགས་ཀྱི་མཆོད་པར་བྱེད་པ་ཤེས་པའི་ཤེས་མཚན་ནས་འདུ་ཤེས་འགོག་པ་ཤེས་པའི་ཤེས་མཚན་གྱི་བར་བཅུ་དྲུག་ཡོད་དོ། །ཅེས་པ་ནི། དེ་ནི་ཉིད་ཀྱི་ཆོས་བརྟེན་ནས། །གནས་དང་གུས་པར་བྱ་བ་དང༌། །ཞེས་པ་ནས་འཇིག་རྟེན་འདུ་ཤེས་འགོག་པ་ལ། །རྣམ་པ་ཀུན་མཁྱེན་ཚུལ་ལ་ནི། །ཤེས་པའི་མཚན་ཉིད་ཅེས་བཤད་དོ། །ཅེས་པའི་བར་གྱིས་བསྟན། དེ་ལྟར་ཤེས་མཚན་གསུམ་ལས། ཐེག་ཆེན་གྱི་གཞི་ཤེས་སྦྱོར་བའི་ཤེས་མཚན་ཡིན་ན། ཐེག་དམན་གྱི་རྟོགས་རིགས་ཡིན་པས་ཁྱབ་ཅིང༌། དེའི་མཚན་ཉིད་ནི། ཐེག་ཆེན་གྱི་གཞི་ཤེས་སྦྱོར་བས་གཞིའི་གནས་ལུགས་རྟོགས་པའི་ཁྱད་པར་རོ། །དེ་བཞིན་དུ་ལམ་ཤེས་སྦྱོར་བའི་ཤེས་མཚན་ལ་བྱང་སེམས་ཀྱི་རྟོགས་རིགས་ཀྱིས་ཁྱབ། རྣམ་མཁྱེན་སྦྱོར་བའི་ཤེས་མཚན་ལ་སངས་རྒྱས་ཀྱི་རྟོགས་རིགས་ཀྱི་ཁྱབ་ཅིང༌། མཚན་ཉིད་རིམ་བཞིན། ལམ་ཤེས་སྦྱོར་བས་ལམ་གྱི་གནས་ལུགས་རྟོགས་པའི་ཁྱད་པ་དང༌།

རྣམ་མཁྱེན་གྱི་སྦྱོར་བས་རྣམ་པའི་གནས་ལུགས་རྟོགས་པའི་ཁྱད་པར་རོ། །གཉིས་པ་ཐེག་ཆེན་ ༼༢༥༨༽ སྦྱོར་བའི་ཁྱད་མཚན་ལ་དབྱེ་ན། མདོར་བསྟན། རྒྱས་བཤད་གཉིས་ལས། དང་པོ་ནི། བསམ་མི་ཁྱབ་སོགས་ཁྱད་པར་གྱིས། །ཞེས་སོགས་ཚིགས་བཅད་གཅིག་གིས་བསྟན། གཉིས་པ་རྒྱས་བཤད་ནི། སྐད་ཅིག་མ་ནི་བཅུ་དྲུག་གི །ཞེས་པ་ལ་འཕྲོས་ནས་བཅུ་དྲུག་པོ་གང་ཞེ་ན། ཆོས་དབྱིངས་བསམ་གྱིས་མི་ཁྱབ་པ་དང༌། ཆོས་གང་དང་ཡང་མཉམ་པ་མེད་པ་དང༌། གཞལ་བ་ལས་འདས་པ་དང༌། བགྲང་བ་ལས་འདས་པ་དང༌། འཕགས་པ་ཀུན་གྱི་སྤངས་རྟོགས་ཀྱི་ཡོན་ཏན་ཡར་ལྡན་དུ་སྡུད་པ་དང༌། མཁས་པས་རིག་པར་བྱ་བའི་ཆོས་ཟབ་མོ་རྟོགས་པ་དང༌། ཉན་རང་གི་སྤྱོད་ཡུལ་མིན་པའི་ཆོས་ཤེས་པ་དང༌། མངོན་ཤེས་ཤིན་ཏུ་མྱུར་བ་དང༌། བདེན་གཉིས་ལ་བརྟེན་པའི་ཆོས་ཀུན་ལ་བྲི་བ་དང༌། གང་བ་མེད་པར་རྟོགས་པ་དང༌། འཁོར་གསུམ་མི་དམིགས་པས་ཕར་ཕྱིན་རབ་ཏུ་བསྒྲུབ་པ་དང༌། ཚེ་རབས་སྔ་མའི་སྦྱོར་བས་ཚོགས་གཉིས་ཡང་དག་པར་འགྲུབ་པ་དང༌། རྣམ་པར་མི་རྟོག་པར་ཆོས་ཀུན་ལ་དམིགས་པ་དང༌། སེམས་ཀྱི་ཆོས་དབྱིངས་དགེ་རྩས་བསད་པས་ཉན་རང་དུ་མི་ལྟུང་བའི་རྟེན་དང་བཅས་པ་དང༌། ཐབས་ཤེས་ཀྱི་ཟིན་པས་རྣམ་མཁྱེན་གྱི་རྒྱུ་ཚོགས་མཐའ་དག་ཚང་བ་དང༌། དགེ་བའི་བཤེས་གཉེན་གྱིས་ཡོངས་སུ་བཟུང་བ་དང༌། མངོན་པར་ཞེན་པའི་རོ་མྱང་བ་མེད་པ་ལ་ངེས་པར་རང་སྟོབས་ཀྱིས་འདྲེན་པའི་མཉམ་ ༼༢༥༩༽ བཞག་སྐད་ཅིག་མ་བཅུ་དྲུག་པོ་འདིར་བསྟན་ཁྱད་མཚན་ཡིན་ནོ། །ཞེས་པ་ནི། བསམ་མི་ཁྱབ་དང་ཞེས་པ་ནས། །གང་གི་ལམ་ནི་གཞན་དག་ལས། །ཁྱད་དུ་འཕགས་པའི་ཁྱད་པར་ལམ། །ཞེས་པའི་བར་གྱིས་བསྟན། དེས་ན་ཐེག་ཆེན་གྱིས་སྦྱོར་བས་ཆོས་ཉིད་རྟོགས་པའི་ཡེ་ཤེས་ཀྱི་ཁྱད་པར། ཐེག་ཆེན་སྦྱོར་བའི་ཁྱད་མཚན་གྱི་མཚན་ཉིད། དབྱེ་ན་ཐེག་ཆེན་གྱི་གཞི་ཤེས་སྦྱོར་བའི་ཁྱད་མཚན་སོགས་གསུམ། གཞུང་འདིར་དངོས་སུ་བཤད་པའི་ཁྱད་མཚན་བཅུ་དྲུག་ནི། སྦྱོར་བ་གསུམ་ཀའི་ཐུན་མོང་གི་ཁྱད་མཚན་དུ་འཆད་དེ།

ཁྱད་མཚན་སྟོན་པའི་གཞུང་ལས། མཁྱེན་གསུམ་གྱི་ས་མཚམས་སོ་སོར་མ་བཅད་པའི་གནད་ཀྱང་འདི་ཡིན་ཞེས་ཀུན་མཁྱེན་བླ་མས་གསུངས། ཐེག་ཆེན་མ་སྦྱར་ན་གཞི་ཤེས་ཀྱི་སྦྱོར་བའི་ཁྱད་མཚན་མེད་དེ། དེའི་ཁྱད་མཚན་ཡིན་ན། དེའི་ཁྱད་མཚན་དེས་སྦྱོར་བ་དེ་གཞན་ཐེག་དམན་ལ་ལྡན་པ་རྣམ་པར་གཅོད་དགོས་པ་ལས། དེ་གཅོད་མི་ནུས་པའི་ཕྱིར་ཏེ། གཞི་ཤེས་ཀྱི་སྦྱོར་བ་ཐེག་དམན་ལ་ཡང་ཡོད་པའི་ཕྱིར། འདིར་ཁ་ཅིག ཐེག་ཆེན་གྱི་སྦྱོར་བའི་ཁྱད་མཚན་ཡིན་ན། ཤེས་པ་ཁྱད་པར་བྱེད་པ་སྟེ། །ཞེས་པའི་དངོས་བསྟན་གྱི་ཁྱད་མཚན་ཡིན་པས་ཁྱབ། བྱང་འཕགས་ཀྱི་རྒྱུད་ཀྱི་ཐེག་ཆེན་སྦྱོར་བའི་ཁྱད་མཚན་ ༼༢༦༠༽ ཡིན་ན། གཞུང་དེའི་དངོས་བསྟན་གྱི་ཁྱད་མཚན་ཡིན་པས་ཁྱབ། ཐེག་ཆེན་གྱི་གཞི་ཤེས་སྦྱོར་བའི་ཤེས་མཚན་ཡིན་ན། གཞུང་དེའི་དངོས་བསྟན་གྱི་ཤེས་མཚན་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། བྱང་སེམས་སྦྱོར་ལམ་པའི་རྒྱུད་ཀྱི་རྣམ་རྫོགས་སྦྱོར་བ་ཐེག་དམན་གྱི་སྦྱོར་ལམ་ལས་ཁྱད་པར་དུ་འཕགས་པ་མཚོན་པར་བྱེད་པའི་དམིགས་པ་སོགས་ཁྱད་པར་བཞི་ལྡན་གྱི་ལམ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བྱང་སེམས་སྦྱོར་ལམ་པའི་རྒྱུད་ཀྱི་ཐེག་ཆེན་སྦྱོར་བའི་ཁྱད་མཚན་ཡིན་པའི་ཕྱིར་ཏེ། དེའི་རྒྱུད་ཀྱི་ཐེག་ཆེན་གྱི་སྦྱོར་བ། ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པར་མཚོན་པར་བྱེད་པའི་ཕྱིར་ཏེ། ཁྱོད་ཀྱི་དེ་དེ་ལྟར་དུ་མཚོན་ནུས་པའི་ཕྱིར་ཏེ། ཁྱོད་ཀྱི་དེ་དེ་ལྟར་དུ་སྒྲུབ་ནུས་པའི་ཕྱིར། མ་གྲུབ་ན། དམིགས་པ་དང་ནི་རྣམ་པ་དང༌། །ཞེས་སོགས་མི་འཐད་པར་འགྱུར་རོ། །རྩ་བར་འདོད་ན། དེ་ཆོས་ཅན། ཁྱད་པར་མཚན་ཉིད་བཤད་པ་ཡིན། ཞེས་པའི་དངོས་བསྟན་གྱི་ཁྱད་མཚན་ཡིན་པར་ཐལ། འདོད་པའི་ཕྱིར། འདོད་ན། སྐད་ཅིག་མ་ནི་བཅུ་དྲུག་གི །ཞེས་པའི་དངོས་བསྟན་གྱི་སྐད་ཅིག་མ་བཅུ་དྲུག་པོ་གང་རུང་ཡིན་པར་ཐལ། འདོད་པའི་ཕྱིར། ཁྱབ་སྟེ། གཞུང་སྔ་ཕྱི་དེ་གཉིས་ལ་འབྲེལ་ཆགས་ཀྱི་གོ་དོན་གཅིག་འཆད་རིགས་པའི་ཕྱིར།

གོང་དུ་འདོད་ན། ཐེག་ཆེན་གྱི་མཐོང་ལམ་ཡིན་ ༼༢༦༡༽ པར་ཐལ། འདོད་པའི་ཕྱིར། འདོད་མི་ནུས་ཏེ། བྱང་སེམས་སྦྱོར་ལམ་པའི་རྒྱུད་ཀྱི་ཁྱད་པར་བཞི་ལྡན་གྱི་ལམ་ཡིན་པའི་ཕྱིར། གཉིས་པ་ལ། བྱང་སེམས་སྒོམ་ལམ་པའི་རྒྱུད་ཀྱི་བསམ་གྱིས་མི་ཁྱབ་པའི་ཆོས་དབྱིངས་རྟོགས་པའི་ཡེ་ཤེས་ཀྱི་ཁྱད་པར་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བྱང་སེམས་བསྒོམ་པའི་རྒྱུད་ཀྱི་ཐེག་ཆེན་སྦྱོར་བའི་ཁྱད་མཚན་ཡིན་པའི་ཕྱིར། མ་གྲུབ་ན་དེར་ཐལ། དེའི་རྒྱུད་ཀྱི་ཐེག་ཆེན་སྦྱོར་བའི་ཁྱད་མཚན་ཡིན་པའི་ཕྱིར་ཏེ། དེའི་རྒྱུད་ཀྱི་ཐེག་ཆེན་སྦྱོར་བ་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པར་མཚོན་པར་བྱེད་པའི་ཆོས་ཡོད་པའི་ཕྱིར་ཏེ། དེ་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པའི་འཕགས་ཚུལ་ཡོད་པའི་ཕྱིར། རྩ་བར་འདོད་ན། གོང་བཞིན་རིགས་འགྲེ། གསུམ་པ་ལ། བྱང་སེམས་སྦྱོར་ལམ་པའི་ཡུམ་ལ་བརྟེན་ནས་དེ་བཞིན་གཤེགས་པ་འབྱུང་བར་རྟོགས་པའི་ཤེས་རབ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བྱང་སེམས་སྦྱོར་ལམ་པའི་རྒྱུད་ཀྱི་གཞི་ཤེས་སྦྱོར་བའི་ཤེས་མཚན་ཡིན་པའི་ཕྱིར། མ་གྲུབ་ན། དེར་ཐལ། དེའི་རྒྱུད་ཀྱི་ཐེག་ཆེན་གྱི་གཞི་ཤེས་སྦྱོར་བའི་ཤེས་མཚན་ཡོད་པའི་ཕྱིར་ཏེ། དེའི་རྒྱུད་ཀྱི་དེའི་ཁྱད་མཚན་ཡོད་པའི་ཕྱིར་ཏེ། དེའི་རྒྱུད་ཀྱི་ཐེག་ཆེན་གྱི་གཞི་ཤེས་སྦྱོར་བ་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་ཚུལ་ ༼༢༦༢༽ ཡོད་པའི་ཕྱིར། རྩ་བར་འདོད་ན། དེ་ཆོས་ཅན། བྱང་སེམས་འཕགས་པའི་རྒྱུད་ཀྱི་ཤེས་མཚན་ཡིན་པར་ཐལ། འདོད་པའི་ཕྱིར། ཁྱབ་སྟེ། གཞུང་དེའི་དངོས་བསྟན་གྱི་ཁྱད་མཚན་ཡིན་ན། བྱང་སེམས་འཕགས་པའི་རྒྱུད་ཀྱི་ཁྱད་མཚན་ཡིན་དགོས་པའི་ཕྱིར། གནད་ཀྱི་དོན་ནི་སྐབས་བཞི་པའི་དངོས་བསྟན་གྱི་ཤེས་མཚན་ཁྱད་མཚན་ལ་སོགས་པ་བྱང་སེམས་འཕགས་པའི་རྒྱུད་ཀྱི་ཐེག་ཆེན་སྦྱོར་བའི་ཤེས་མཚན་ལ་སོགས་པ་ཡིན་ཞིང༌།

བྱང་སེམས་སོ་སྐྱེའི་རྒྱུད་ཀྱི་ཐེག་ཆེན་སྦྱོར་བའི་ཤེས་མཚན་ཁྱད་མཚན་བྱེད་མཚན་ལ་སོགས་པ་གཞུང་འདི་དག་གི་ཤུགས་ལ་བསྟན་པ་ཡིན་ཏེ། གོང་དུ་རྣམ་པ་རྒྱས་བཤད་ཀྱི་སྐབས་སུ་དངོས་བསྟན་ཤུགས་བསྟན་བཤད་པ་དེ་དང་ཕལ་ཆེར་འདྲ་བས། ཡུམ་ལ་བརྟེན་ནས་དེ་བཞིན་གཤེགས་པ་འབྱུང་བར་ཤེས་པ་སོགས་ཐེག་ཆེན་གྱི་གཞི་ཤེས་སྦྱོར་བའི་ཤེས་མཚན་བཅུ་དྲུག་དང༌། ཡུམ་ལ་བརྟེན་ནས་རྣམ་ཐར་སྒོ་གསུམ་ཤེས་པ་སོགས་ལམ་ཤེས་སྦྱོར་བའི་ཤེས་མཚན་བཅུ་དྲུག་དང༌། ཡུམ་ལ་བརྟེན་ནས་མཐོང་ཆོས་ལ་བདེར་གནས་ཤེས་པ་སོགས་རྣམ་མཁྱེན་སྦྱོར་བའི་ཤེས་མཚན་དང༌། ཆོས་ཉིད་བསམ་གྱིས་མི་ཁྱབ་པ་སོགས་ཀྱི་དོན་ལ་འཇིག་རྟེན་པའི་སྒོམ་བྱུང་གི་ངེས་ཤེས་སྐྱེས་པའི་ཁྱད་མཚན་རྣམས་དང༌། ཕན་པ་དང་བདེ་བ་ལ་སོགས་པའི་བྱེད་མཚན་རྣམས་དང༌། ཉོན་མོངས་ཀྱིས་དབེན་པའི་ངོ་བོ་ ༼༢༦༣༽ ཉིད་ལ་སོགས་པ་ངོ་བོ་་་་་་ཉིད་མཚན་རྣམས་སོ་སྐྱེའི་གནས་སྐབས་ན་ཡང་ཡོད་དོ། །གལ་ཏེ་སོ་སྐྱེའི་གནས་སྐབས་ན་མེད་ན། མཚོན་བྱ་མཚོན་བྱེད་མཚན་གཞི་གསུམ་དུ་ཕྱེ་བའི་མཚོན་བྱ་ཐེག་ཆེན་གྱི་སྦྱོར་བ་ལ་བྱང་སེམས་སོ་སྐྱེའི་རྒྱུད་ཀྱི་སྦྱོར་བ་མེད་པར་འགྱུར་ལ། དེ་མེད་ན་གོང་གི་རྣམ་རྫོགས་སྦྱོར་བ་ཉི་ཤུ་པོ་གང་རུང་ལ་བྱང་འཕགས་ཀྱི་རྒྱུད་ཀྱི་སྦྱོར་བས་ཁྱད་པར་འགྱུར་བས་ཧ་ཅང་ཐལ་ལོ། །དེ་ལྟར་ན་རྣམ་རྫོགས་སྦྱོར་བ་ཉི་ཤུ་པོ་རྣམས་ནི། རང་མཚོན་པར་བྱེད་པའི་བྱེད་སྒྲུབ་ཀྱི་མཚན་ཉིད་དག་གིས་མཚོན་པར་བྱ་བའི་ཐེག་ཆེན་གྱི་སྦྱོར་བ་ཡིན་ཏེ། འདི་ཉིད་ལས། ཞིབ་ཏུ་ཕྱེ་ན་མཚོན་བྱ་གང༌། མཚོན་བྱེད་གང་གིས། མཚན་གཞི་གང་གི་སྟེང་དུ་མཚོན་པར་བྱེད་པ་ཅེས་པ་གསུམ་ལས། མཚོན་བྱ་ནི་གོང་དུ་བཤད་པའི་སྦྱོར་བ་ཉི་ཤུ་པོ་རེ་རེའི་སྟེང་དུ་ཡང་རང་གི་ངོ་བོ་ཐེག་ཆེན་སྦྱོར་བ་ཡིན་པ་དང༌། བྱེ་བྲག་ཕྱེ་ན་མཁྱེན་པ་གསུམ་གྱི་སྦྱོར་བ་གསུམ་གསུམ་དུ་ཡོད་དོ། །ཞེས་གསུངས་པའི་ཕྱིར།

གལ་ཏེ་ཤེས་མཚན་ཁྱད་མཚན་སོགས་ལ་གཞུང་གི་དངོས་བསྟན་གྱིས་ཁྱབ་ན། བྱང་སེམས་བསྒོམ་ལམ་པའི་རྒྱུད་ཀྱི་བསམ་གྱིས་མི་ཁྱབ་པ་ལ་སོགས་པའི་ཆོས་ཀྱི་བདག་མེད་རྟོགས་པའི་ཁྱད་པར་དུ་བྱས་པའི་སེམས་དཔའི་རྣལ་འབྱོར་ཆོས་ཅན། སྐབས་བཞི་པའི་གཞུང་གི་དངོས་བསྟན་གྱི་ཁྱད་མཚན་ཡིན་པར་ཐལ། ཐེག་ཆེན་སྦྱོར་བའི་ཁྱད་མཚན་ཡིན་པའི་ཕྱིར། མ་གྲུབ་ 

༼༢༦༤༽ ན། དེར་ཐལ། བྱང་སེམས་སྒོམ་ལམ་པའི་རྒྱུད་ཀྱི་ཐེག་ཆེན་སྦྱོར་བའི་ཁྱད་མཚན་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཁྱབ་སྟེ། བསམ་མི་ཁྱབ་སོགས་ཞེས་སོགས་ཀྱི་གཞུང་འདི་དག་གིས། བྱང་སེམས་ཀྱི་བསྒོམ་ལམ་གྱི་ཁྱད་མཚན་དོན་གྱིས་བསྟན་པ་འཐད་པའི་ཕྱིར། རྩ་བར་འདོད་ན། དེ་ཆོས་ཅན། བསམ་མི་ཁྱབ་སོགས་ཁྱད་པར་གྱི། །ཞེས་སོགས་ཀྱི་དངོས་བསྟན་གྱི་ཁྱད་མཚན་ཡིན་པར་ཐལ། འདོད་པའི་ཕྱིར། འདོད་ན། བྱང་སེམས་ཀྱི་མཐོང་ལམ་གྱི་ཁྱད་མཚན་ཡིན་པར་ཐལ། འདོད་པའི་ཕྱིར། ཁྱབ་སྟེ། སྐད་ཅིག་མ་ནི་བཅུ་དྲུག་གི །ཞེས་པའི་དངོས་བསྟན་གྱི་སྐད་ཅིག་མ་བཅུ་དྲུག་པོ་མཐོང་ལམ་ཡིན་པའི་ཕྱིར། གོང་དུ་འདོད་ན། དེ་མ་ཡིན་པར་ཐལ། བྱང་སེམས་ཀྱི་བསྒོམ་ལམ་གྱི་ཁྱད་མཚན་ཡིན་པའི་ཕྱིར་ཏེ། བྱང་སེམས་བསྒོམ་ལམ་པའི་རྒྱུད་ཀྱི་སྦྱོར་བ་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པའི་མཚོན་བྱེད་ཡིན་པའི་ཕྱིར། མ་གྲུབ་ན། དེར་ཐལ། དེའི་རྒྱུད་ཀྱི་སྦྱོར་བ་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པར་མཚོན་བྱེད་ཡོད་པའི་ཕྱིར་ཏེ། དེའི་རྒྱུད་ཀྱི་སྦྱོར་བ་ཐེག་དམན་གྱི། སྦྱོར་བ་ལས་ཁྱད་པར་དུ་འཕགས་པའི་སྦྱོར་བ་ཡིན་པའི་ཕྱིར། དེས་ན་ཁྱད་མཚན་སྟོན་པའི་གཞུང་འདི་དག་གིས་བྱང་སེམས་ཀྱི་མཐོང་ལམ་གྱི་ཁྱད་མཚན་དངོས་སུ་བསྟན་ནས་བྱང་སེམས་ཀྱི་སྒོམ་ལམ་དང༌། བྱང་སེམས་སོ་སྐྱེའི་ ༼༢༦༥༽ རྒྱུད་ཀྱི་ཁྱད་མཚན་ཤུགས་ལ་བསྟན་པར་ཤེས་པར་བྱ་ཞིང༌། དེ་ཡང་མཐོང་ལམ་ལ་དངོས་སུ་སྦྱར་བས་མཐོང་ལམ་གྱི་ཁྱད་མཚན་དངོས་སུ་སྟོན་བྱེད་དུ་སོང་བ་ཡིན་གྱིས། ཁྱད་མཚན་རང་གི་ངོ་བོ་ངོས་འཛིན་ཚུལ་ལ་ཁྱད་པར་མེད་དེ། མཚོན་སྦྱོར་འགོད་པ་ན་ཤེས་སོ། །འོ་ན་ཤེས་མཚན་དང་ཁྱད་མཚན་གཉིས་པོ་ཙམ་གྱི་སྦྱོར་བ་མཚོན་ནུས་སམ་ཞེ་ན། དེ་གཉིས་ཀྱི་སྟེང་དུ་བྱེད་མཚན་ཡང་དགོས་ཏེ། སྦྱོར་བ་རང་གི་ངོ་བོ་མཚོན་པར་བྱེད་པ་ལ་ཐབས་ཤེས་ཟུང་འཇུག་དགོས་པའི་ཕྱིར།

བྱེད་མཚན་ལ་དབྱེ་ན་དུ་ཞེ་ན། དེ་ལ་བཅུ་གཅིག་ཡོད་དེ། མ་འོངས་པ་ན་ཐར་པ་ཐོབ་རུང་ལ་འགོད་པར་ཕན་པའི་བྱེད་པ་དང༌། ཚེ་འདིའི་སྡུག་བསྔལ་དངོས་སུ་ཞི་བར་བྱེད་པ་བདེ་བའི་བྱེད་པ་དང༌། ཚེ་འདིར་དངོས་སུ་འཁོར་བའི་སྡུག་བསྔལ་ལས་ཐར་པ་ལ་འགོད་པར་སྐྱོབ་པའི་བྱེད་པ་དང་གསུམ་ནི། ཐེག་ཆེན་གྱི་གཞི་ཤེས་སྦྱོར་བའི་བྱེད་པ་དང༌། གཏན་དུ་ཕན་པ་སངས་རྒྱས་ལ་འགོད་པ་སྐྱབས་ཀྱི་བྱེད་པ་དང༌། སྡུག་བསྔལ་གྱི་རྒྱུ་ལས་ཟློག་པར་བྱེད་པ་གནས་ཀྱི་བྱེད་པ་དང༌། སྲིད་ཞིའི་མཉམ་ཉིད་རྟོགས་པས་འཁོར་བའི་འཇིགས་པ་མེད་པ་ལ་འགོད་པ་དཔུང་གཉེན་གྱི༴ འཁོར་བར་གནས་པ་འཁོར་བའི་ཉེས་པས་མ་གོས་པ་ལ་འགོད་པའི་གླིང་གི༴ གཞན་གྱི་དོན་འགྲུབ་པ་འདྲེན་པའི༴ སེམས་ཅན་གྱི་དོན་ལ་འབད་རྩོལ་མི་དགོས་པར་ལྷུན་གྱིས་གྲུབ་པའི༴ ཐེག་པ་ ༼༢༦༦༽ གསུམ་གྱི་ངེས་འབྱུང་འབྲས་བུ་ལ་རང་དོན་དུ་མངོན་དུ་མི་བྱེད་པ་དང་བདུན་ནི་ལམ་ཤེས་སྦྱོར་བའི་བྱེད་པ་དང༌། ཆོས་སྟོན་པ་ལ་འགོད་པ་རྟེན་གྱི་བྱེད་པ་གཅིག་ནི། རྣམ་མཁྱེན་སྦྱོར་བའི་བྱེད་མཚན་དུ་འཇོག་པས་སོ། །ཞེས་པ་ནི། ཕན་དང་བདེ་དང་སྐྱོབ་པ་དང༌། །ཞེས་པ་ནས། འདི་ནི་བྱེད་པའི་མཚན་ཉིད་ཡིན། །ཞེས་པའི་བར་གྱིས་བསྟན། སྤྱིར་ཕན་པའི་བྱེད་པ་སོགས་བཅུ་གཅིག་པོ་གང་རུང་ཡིན་ན། འདིར་དངོས་བསྟན་གྱི་བྱེད་པ་ཡིན་པས་མ་ཁྱབ་སྟེ། ཕན་པའི་བྱེད་པ་སོགས་བཅུ་གཅིག་པོ་ཀུན་སངས་རྒྱས་ཀྱི་གནས་སྐབས་ན་ཡོད་པའི་ཕྱིར་ཏེ། གདུལ་བྱ་ཕན་པ་ལ་འགོད་པ་དང༌། བདེ་བ་ལ་འགོད་པའི་མཛད་ཕྲིན་སོགས་སངས་རྒྱས་ཀྱི་གནས་སྐབས་ན་ཡོད་པའི་ཕྱིར། དེས་ན་ཐེག་ཆེན་སྦྱོར་བས་གཞན་དོན་སྒྲུབ་པའི་ཆར་གྱུར་པའི་མཛད་པ་ཕྲིན་ལས་དེ་ཐེག་ཆེན་སྦྱོར་བའི་བྱེད་མཚན་གྱི་མཚན་ཉིད་ཡིན་ཞིང༌། གཞུང་འདིའི་དངོས་བསྟན་གྱི་བྱེད་པ་བཅུ་གཅིག་པོ་གང་རུང་ཡིན་ན། བྱང་འཕགས་ཀྱི་རྒྱུད་ཀྱི་མཛད་པ་ཕྲིན་ལས་ཡིན་པས་ཁྱབ་པར་ཤེས་པར་བྱའོ། །མཚོན་བྱེད་དེ་དག་གིས་མཚོན་བྱ་ཐེག་ཆེན་གྱི་སྦྱོར་བ།

མཚན་གཞི་གང་གི་སྟེང་དུ་མཚོན་པར་བྱེད་ཅེ་ན། མཚན་གཞི་ལ་བཅུ་དྲུག་ཡོད་དེ། ཆགས་སོགས་ཉོན་མོངས་ཀྱི་དབེན་པའི་ངོ་བོ་ཉིད་དང༌། འབྲས་བུ་ལུས་ངག་གི་གནས་ངན་ལེན་གྱི་དབེན་པའི་ངོ་བོ་ཉིད་དང༌། རྒྱུ་ཚུལ་མིན་ཡིད་བྱེད་ཀྱི་དབེན་པའི་ངོ་བོ་ཉིད་དང༌། སྤང་བྱ་དང་གཉེན་པོ་དག་གི་ ༼༢༦༧༽ དབེན་པའི་ངོ་བོ་ཉིད་དང་བཞི་ནི། གཞི་ཤེས་སྦྱོར་བའི་མཚན་གཞི་དང༌། བྱ་དཀའ་བའི་དང༌། སངས་རྒྱས་སུ་ངེས་པའི་དང༌། སངས་རྒྱས་ཐོབ་པའི་ཆེད་དུ་བྱ་བའི་དང༌། སྒོམ་དང་བསྒོམ་པ་པོ་མི་དམིགས་པའི་དང༌། ལམ་ལ་མངོན་ཞེན་བཀག་པའི་ངོ་བོ་ཉིད་དང་ལྔ་ནི། ལམ་ཤེས་སྦྱོར་བའི་མཚན་གཞི་དང༌། རྣམ་ཐར་སྒོ་གསུམ་ལ་དམིགས་པའི་དང༌། འཇིག་རྟེན་གྱི་འཛིན་པ་དང་མི་མཐུན་པའི་དང༌། ཆོས་ཐམས་ཅད་ལ་ཐོགས་པ་མེད་པའི་དང༌། ཆོས་ཀུན་བདེན་པའི་གཞི་མེད་པར་རྟོགས་པའི་དང༌། ཁྱད་པར་དུ་འགྲོ་བ་མེད་པར་རྟོགས་པའི་དང༌། དོན་དམ་པར་སྐྱེ་མེད་དུ་རྟོགས་པའི་དང༌། དེ་བཞིན་ཉིད་མི་དམིགས་པའི་ངོ་བོ་ཉིད་དང་བདུན་ནི། རྣམ་མཁྱེན་སྦྱོར་བའི་མཚན་གཞི་ཡིན་ནོ། །ཞེས་པ་ནི། ཉོན་མོངས་རྟགས་དང་མཚན་མ་དང༌། ཞེས་པ་ནས། མཚན་ཉིད་བཞི་པར་བཞེད་པ་ཡིན། །ཞེས་པའི་བར་གྱིས་བསྟན། ངོ་བོ་ཉིད་མཚན་གྱི་མཚན་ཉིད་ནི། ཤེས་མཚན་བྱེད་མཚན་ཟུང་འཇུག་དང་ཁྱད་མཚན་གྱི་མཚོན་པར་བྱ་བའི་གཞིར་གྱུར་པ་དེ་ངོ་བོ་ཉིད་མཚན་གྱི་མཚན་ཉིད་ཡིན་ཏེ། མཚོན་བྱ་ལྟ་བུར་མཚོན་པས་ན། །ཞེས་གསུངས་པའི་ཕྱིར་དང༌། དེ་དག་མཚོན་སྦྱོར་དུ་བཀོད་པ་ནི། སྤྱིའི་མཚོན་སྦྱོར་དང༌། བྱེ་བྲག་གི་མཚོན་སྦྱོར་གཉིས། དང་པོ་ནི། ངོ་བོ་ཉིད་མཚན་དང་བཅུ་དྲུག་མཚན་གཞི། དེ་ཐེག་ཆེན་གྱི་སྦྱོར་བ་ཡིན་པར་མཚོན། ཐབས་ཤེས་ཟུང་དུ་འཇུག་པའི་སེམས་དཔའི་རྣལ་འབྱོར་ཡིན་པ་ཞེས་པའི་མཚོན་ ༼༢༦༨༽ སྦྱོར་ནི། ཤེས་མཚན་བྱེད་མཚན་གཉིས་ཀྱི་སྤྱི་སྦྱོར་དང༌། ཐེག་ཆེན་གྱི་སྦྱོར་བ་མཚན་གཞི། ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པའི་སྦྱོར་བ་ཡིན་པར་མཚོན།

བསམ་གྱིས་མི་ཁྱབ་པ་ལ་སོགས་པའི་ཆོས་ཀྱི་བདག་མེད་རྟོགས་པས་ཁྱད་པར་དུ་བྱས་པའི་སེམས་དཔའི་རྣལ་འབྱོར་ཡིན་པ་ཞེས་མཚོན་སྦྱོར་ནི། ཁྱད་མཚན་གྱི་སྤྱིའི་མཚོན་སྦྱོར་ཡིན་ཞིང༌། འདི་དག་ལ་ཐུན་མོང་བའི་མཚོན་སྦྱོར་ཞེས་བྱ་སྟེ། གཞི་ཤེས་སྦྱོར་བ་སོགས་བྱེ་བྲག་སོ་སོར་མ་ཕྱེ་བར་མཚན་གཞི་ཐུན་མོང་བའི་སྟེང་དུ་བཀོད་པའི་མཚོན་སྦྱོར་ཡིན་པའི་ཕྱིར། གཉིས་པ་བྱེ་བྲག་གི་མཚོན་སྦྱོར་ལ་ཡང༌། ཤེས་མཚན་དང༌། བྱེད་མཚན་གཉིས་ཀྱི་མཚོན་སྦྱོར་དང༌། ཁྱད་མཚན་གྱི་མཚོན་སྦྱོར་དང་གཉིས། དང་པོ་ནི། ཉོན་མོངས་ཀྱིས་དབེན་པའི་ངོ་བོ་ཉིད་སོགས་བཞི་མཚན་བཞི། ཐེག་ཆེན་གཞི་ཤེས་ཀྱི་སྦྱོར་བ་ཡིན་པར་མཚོན། ཡུམ་ལ་བརྟེན་ནས་དེ་བཞིན་གཤེགས་པ་འབྱུང་བར་རྟོགས་པ་སོགས་གཞིའི་གནས་ལུགས་རྟོགས་པའི་རྟོགས་པ་དང༌། ཕན་བདེ་སྐྱོབ་པའི་བྱེད་པ་གསུམ་དང་ལྡན་པའི་སེམས་དཔའི་རྣལ་འབྱོར་ཡིན་པ་ཞེས་པའི་མཚོན་སྦྱོར་དང༌། བྱ་དཀའི་ངོ་བོ་ཉིད་ལ་སོགས་ལྔ་མཚན་བཞི། ལམ་ཤེས་ཀྱི་སྦྱོར་བ་ཡིན་པར་མཚོན། རྣམ་ཐར་སྒོ་གསུམ་ཤེས་པ་སོགས་ལམ་གྱི་གནས་ལུགས་རྟོགས་པའི་རྟོགས་པ་དང༌། སྐྱབས་ལ་སོགས་པའི་བྱེད་པ་བདུན་དང་ལྡན་པའི་སེམས་དཔའི་རྣལ་འབྱོར་ ༼༢༦༩༽ ཡིན་པ་ཞེས་པའི་མཚོན་སྦྱོར་དང༌། དམིགས་པའི་ངོ་བོ་ཉིད་ལ་སོགས་པ་བདུན་མཚན་བཞི་རྣམ་མཁྱེན་གྱི་སྦྱོར་བ་ཡིན་པར་མཚོན། མཐོང་ཆོས་ལ་བདེར་གནས་ཤེས་པ་སོགས་རྣམ་པའི་གནས་ལུགས་རྟོགས་པའི་རྟོགས་པ་དང༌། རྟེན་གྱི་མཛད་པ་གཅིག་དང་ལྡན་པའི་སེམས་དཔའི་རྣལ་འབྱོར་ཡིན་པ་ཞེས་པའི་མཚོན་སྦྱོར་རྣམས་ཡིན་ཏེ། དེ་དག་ནི་ཤེས་མཚན་དང་བྱེད་མཚན་ཟུང་འཇུག་རྟགས་སུ་བཀོད་པའི་མཚོན་སྦྱོར་ཡིན་པའི་ཕྱིར། གཉིས་པ་ཁྱད་མཚན་གྱི་མཚོན་སྦྱོར་ནི། ཐེག་ཆེན་གྱི་གཞི་ཤེས་ཀྱི་སྦྱོར་བ་དང༌། ལམ་ཤེས་ཀྱི་སྦྱོར་བ་དང༌། རྣམ་མཁྱེན་གྱི་སྦྱོར་བ་དང་གསུམ་སོ་སོར་མཚན་གཞིར་བཟུང་ནས། ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པའི་སྦྱོར་བ་ཡིན་པར་མཚོན།

བསམ་གྱིས་མི་ཁྱབ་པ་ལ་སོགས་པའི་ཆོས་ཀྱི་བདག་མེད་རྟོགས་པའི་ཁྱད་པར་དུ་བྱས་པའི་སེམས་དཔའི་རྣལ་འབྱོར་ཡིན་པ་ཞེས་པའི་མཚོན་སྦྱོར་རྣམས་སོ། །དེ་ལྟར་ན་སྤྱིའི་མཚོན་སྦྱོར་གཉིས་དང༌། བྱེ་བྲག་གི་མཚོན་སྦྱོར་དྲུག་སྟེ། རེ་ཞིག་བརྒྱད་བཤད་ལ། དེ་དག་ཀྱང་ཕྱེ་ན་བྱེ་བྲག་གི་མཚོན་སྦྱོར་སྔ་མ་གསུམ་པོ་དེ་མཚན་གཞི་བཅུ་དྲུག་པོའི་སྟེང་དུ་སོ་སོར་བཀོད་པས་བཅུ་དྲུག་འབྱུང་ཞིང༌། དེ་དག་ལ་ཡང་རྟགས་འགོད་པ་ན། བྱེད་མཚན་སྔར་ལྟར་གྱི་སྟེང་རང་རང་གི་ཤེས་མཚན་བཅུ་དྲུག་སོ་སོར་ཕྱེ་ནས་བཀོད་པས་བཅུ་དྲུག་པ་ཚན་པ་བཅུ་དྲུག་ལ་ཉིས་བརྒྱ་དང་ལྔ་བཅུ་ང་དྲུག་འབྱུང་ཞིང༌། དེ་ ༼༢༧༠༽ དག་གི་སྟེང་དུ་ཁྱད་མཚན་གྱི་བྱེ་བྲག་གི་སྦྱོར་བ་གསུམ་ལ་བསམ་གྱིས་མི་ཁྱབ་པ་དང༌། མི་མཉམ་པ་དང༌། གཞལ་དུ་མེད་པ་ལ་སོགས་པའི་ཁྱད་མཚན་བཅུ་དྲུག་རྟགས་སུ་བཀོད་པའི་བཅུ་དྲུག་པ་ཚན་པ་གསུམ་ལ་བཞི་བཅུ་ཞེ་བརྒྱད་འབྱུང་བ་དང༌། སྔར་གྱི་སྤྱི་སྦྱོར་གཉིས་བསྣན་པས། ཀུན་སྡོམ་པ་ལ་མཚོན་སྦྱོར་གསུམ་བརྒྱ་དང་དྲུག་འབྱུང་བར་ཤེས་པར་བྱའོ། །དཔེར་མཚོན་ན། ཉོན་མོངས་ཀྱི་དབེན་པའི་ངོ་བོ་ཉིད་མཚན་བཞི། ཐེག་ཆེན་གྱི་གཞི་ཤེས་ཀྱི་སྦྱོར་བ་ཡིན་པར་མཚོན། ཡུམ་ལ་བརྟེན་ནས་དེ་བཞིན་གཤེགས་པ་འབྱུང་བར་རྟོགས་པའི་རྟོགས་པ་དང༌། ཕན་བདེ་སྐྱོབ་པའི་བྱེད་པ་གསུམ་དང་ལྡན་པའི་སེམས་དཔའི་རྣལ་འབྱོར་ཡིན་པ་ཞེས་པ་དང༌། ཡང་མཚན་གཞི་དང་མཚོན་བྱེད་དེ་བཞིན་དུ་བྱས་ནས་ཕུང་པོ་དོན་དམ་དུ་འཇིག་པ་མེད་པར་རྟོགས་པའི་རྟོགས་པ་དང༌། ཕན་བདེ་སྐྱོབས་པའི་བྱེད་པ་གསུམ་དང་ལྡན་པའི་སེམས་དཔའི་རྣལ་འབྱོར་ཡིན་པ་ཞེས་པ་ནས་སངས་རྒྱས་ཀྱི་དེ་བཞིན་ཉིད་རྟོགས་པ་དེ་གདུལ་བྱ་ལ་བསྟན་ཅིང་བཏགས་པ་ཤེས་པའི་ཤེས་རབ་དང༌། ཕན་བདེ་སྐྱོབས་པའི་བྱེད་པ་གསུམ་དང་ལྡན་པའི་སེམས་དཔའི་རྣལ་འབྱོར་ཡིན་པར་ཞེས་པའི་བར་བཅུ་དྲུག་དང༌། དེ་བཞིན་དུ་ངོ་བོ་ཉིད་གཉིས་པ་དང་གསུམ་པ་དང་བཞི་པ་གསུམ་སོ་སོར་མཚན་གཞིར་བཟུང་ནས།

མཚོན་བྱ་དང་རྟགས་འགོད་ཚུལ་སྔར་ལྟར་བཅུ་དྲུག་པོ་མཚན་པ་རེ་རེ་དང༌། བྱ་དཀའ་བའི་ ༼༢༧༡༽ ངོ་བོ་ཉིད་ལ་སོགས་པ་ལྔ་མཚན་བཞིར་བཟུང་ནས། ལམ་ཤེས་ཀྱི་སྦྱོར་བ་ཡིན་པར་མཚོན། ཡུམ་ལ་བརྟེན་ནས་རྣམ་པར་ཐར་པའི་སྒོ་སྟོང་པ་ཉིད་རྟོགས་པའི་རྟོགས་པ་དང༌། སྐྱབས་ལ་སོགས་པའི་བྱེད་པ་བདུན་དང་ལྡན་པའི་སེམས་དཔའི་རྣལ་འབྱོར་ཡིན་པ་ཞེས་པ་ནས། དོན་དམ་དུ་མཚན་ཉིད་མེད་པ་ཉིད་དུ་རྟོགས་པའི་རྟོགས་པ་དང༌། སྐྱབས་ལ་སོགས་པའི་བྱེད་པ་བདུན་དང་ལྡན་པའི་སེམས་དཔའི་རྣལ་འབྱོར་ཡིན་ཞེས་པའི་བར་མཚན་གཞི་ལྔ་པོ་རེ་རེའི་སྟེང་དུ་ཡང་བཅུ་དྲུག་པ་ཚན་པོ་རེ་རེ་དང༌། ཡང་དེ་བཞིན་དུ་དམིགས་པའི་ངོ་བོ་ཉིད་ལ་སོགས་པ་བདུན་སོ་སོར་མཚན་གཞིར་བཟུང་ནས། རྣམ་མཁྱེན་གྱི་སྦྱོར་བ་ཡིན་པར་མཚོན། མཐོང་ཆོས་ལ་བདེར་གནས་རྟོགས་པའི་རྟོགས་པ་དང༌། གདུལ་བྱ་ལ་ཆོས་སྟོན་པའི་མཛད་པ་དང་ལྡན་པའི་སེམས་དཔའི་རྣལ་འབྱོར་ཡིན་པ་ཞེས་པ་ནས་འདུ་ཤེས་འགོག་པ་རྟོགས་པའི་རྟོགས་པ་དང༌། གདུལ་བྱ་ལ་ཆོས་སྟོན་པའི་མཛད་པ་དང་ལྡན་པའི་སེམས་དཔའི་རྣལ་འབྱོར་ཡིན་པ་ཞེས་པའི་བར་མཚན་གཞི་བདུན་པོ་རེ་རེའི་སྟེང་དུ་ཡང༌། བཅུ་དྲུག་པོ་ཚན་པ་རེ་རེ་སྦྱོར་བས་བྱེ་བྲག་གི་མཚོན་སྦྱོར་སྔ་མ་གསུམ་ལ་ཉིས་བརྒྱ་དང་ལྔ་བཅུ་ང་དྲུག་འབྱུང་བའི་རྒྱུ་མཚན་དེ་ཡིན་ཞིང༌། ཁྱད་མཚན་གྱི་བྱེ་བྲག་གི་སྦྱོར་བ་ལ་ ༼༢༧༢༽ བཞི་བཅུ་ཞེ་བརྒྱད་འབྱུང་ཚུལ་དང༌། ཐེག་ཆེན་གྱི་གཞི་ཤེས་ཀྱི་སྦྱོར་བ་སོགས་གསུམ་སོ་སོར་མཚན་གཞིར་བཟུང་ནས། མཚོན་བྱ་སྔར་བཞིན་ལ། བསམ་གྱིས་མི་ཁྱབ་པའི་ཆོས་དབྱིངས་རྟོགས་པས་ཁྱད་པར་དུ་བྱས་པའི་སེམས་དཔའི་རྣལ་འབྱོར་ཡིན་པ་ཞེས་དང༌། མཉམ་པ་མེད་པའི་རྒྱུ་ཆོས་དབྱིངས་རྟོགས་པའི་ཁྱད་པར་དུ་བྱས་པའི་སེམས་དཔའི་རྣལ་འབྱོར་ཞེས་པ་ནས། དགེ་བའི་བཤེས་གཉེན་གྱིས་ཡོངས་སུ་བཟུང་བ་དང་བཅས་པའི་ཆོས་དབྱིངས་རྟོགས་པ་ཁྱད་པར་དུ་བྱས་པའི་སེམས་དཔའི་རྣལ་འབྱོར་ཡིན་པ་ཞེས་པ་དང༌།

མངོན་པར་ཞེན་པའི་རོ་མྱོང་བ་དང་ཆོས་དབྱིངས་རྟོགས་པས་ཁྱད་པར་དུ་བྱས་པའི་སེམས་དཔའི་རྣལ་འབྱོར་ཡིན་པ་ཞེས་པའི་བར་བཅུ་དྲུག མཚན་གཞི་གསུམ་པོ་རེ་རེའི་སྟེང་དུ་སྦྱར་བས་བཅུ་དྲུག་ཚན་པ་གསུམ་འབྱུང་བའི་རྒྱུ་མཚན་དེ་ཡིན་ལ། འདི་ཉིད་ལས། ཆོས་ཀྱི་བདག་མེད་རྟོགས་པས་ཁྱད་པར་དུ་བྱས་པའི་སེམས་དཔའི་རྣལ་འབྱོར་ཞེས་གསུངས་པ་ནི། ཆོས་དབྱིངས་རྟོགས་པས་ཁྱད་པར་དུ་བྱས་པ་ཞེས་པ་དང༌། དོན་ཁྱད་པར་མེད་དེ། འཛིན་པ་ཆོས་ཀྱི་བདག་མེད་ལ་དགོངས་སོ། །དེ་ལྟར་ན་ཐེག་ཆེན་གྱི་སྦྱོར་བ་མཚོན་པ་ལ་ཤེས་མཚན་དང་བྱེད་མཚན་གང་རུང་གཅིག་བཀོད་ན། ཐབས་ཤེས་ཟུང་དུ་མི་འབྲེལ་བས། མཚོན་སྦྱོར་དུ་མི་ ༼༢༧༣༽ འགྱུར་ལ། ཤེས་མཚན་དང་བྱེད་མཚན་ཟུང་འབྲེལ་རེ་བཀོད་པས། ཐབས་ཤེས་ཟུང་འཇུག་གི་སེམས་དཔའི་རྣལ་འབྱོར་དུ་འགྲོ་བས། དེས་ཐེག་ཆེན་གྱི་སྦྱོར་བ་མཚོན་ནུས་ཤིང༌། རྒྱུ་མཚན་དེའི་ཕྱིར་ན་དེའི་བྱེད་སྒྲུབ་ཀྱི་དབང་དུ་བྱས་པའི་མཚན་ཉིད་ལ་ཤེས་མཚན་ཁྱད་མཚན་བྱེད་མཚན་གསུམ་དུ་འབྱུང་བའི་རྒྱུ་མཚན་དེ་ཡིན་ལ། འོན་ཀྱང་ཞི་བ་ཆའི་རྣམ་དབྱེ་འདི་ལྟར་གཅེས་ཏེ། ཤེས་མཚན་དང་བྱེད་མཚན་ཚོགས་པ་ནི་ཐེག་ཆེན་སྦྱོར་བའི་བྱེད་སྒྲུབ་ཀྱི་དབང་དུ་བྱས་པའི་མཚན་ཉིད་དངོས་ཡིན་མོད། ཤེས་མཚན་རྐྱང་པ་དང༌། བྱེད་མཚན་རྐྱང་པ་ནི་ཚོགས་པའི་མིང་ཡ་གྱལ་ལ་བཏགས་པ་ལྟར། དེའི་བྱེད་སྒྲུབ་ཀྱི་དབང་དུ་བྱས་པའི་མཚན་ཉིད་བཏགས་པ་བར་འདོད་དགོས་སམ་སྙམ་སྟེ་རྐྱང་པས་ཐེག་ཆེན་གྱི་སྦྱོར་བ་མཚོན་མི་ནུས་པའི་ཕྱིར། ཁྱད་མཚན་སོ་སོས་ནི་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པ་མཚོན་ནུས་པས། ཐེག་ཆེན་སྦྱོར་བའི་བྱེད་སྒྲུབ་ཀྱི་དབང་དུ་བྱས་པའི་མཚན་ཉིད་རང་སྐྱ་ཐུབ་པ་ཡིན་ནོ། །འདིར་ཁ་ཅིག སྦྱོར་བ་རང་གི་ངོ་བོ་མཚོན་པར་བྱེད་པ་ལ། ཤེས་མཚན་དང༌། ཐབས་ཕྲིན་ལས་མཚོན་པར་བྱེད་པ་ལ་བྱེད་མཚན་བཀོད་པས་སྐྱོན་ཅི་ཡོད་སྙམ་ན།

རྟགས་གསལ་ཆུ་ཐུབ་ཙམ་གྱི་མཚན་ ༼༢༧༤༽ མཚོན་དུ་འགྲོ་ན་ཧ་ཅང་ཐལ་ཞིང༌། སྦྱོར་བ་རང་གི་ངོ་བོ་མཚོན་པ་ལ་ཐབས་ཤེས་ཟུང་འབྲེལ་མི་དགོས་ན། སྦྱོར་བ་རང་གི་ངོ་བོ་དེ་ཐེག་ཆེན་གྱི་སྦྱོར་བ་མ་ཡིན་པར་འགྱུར་བ་དང༌། ཐབས་དང་བྱེད་མཚན་དོན་འདྲ་བས། །རང་གིས་རང་མཚོན་པར་འགྱུར་རོ། །དེས་ན་ཐེག་ཆེན་སྦྱོར་བའི་ཤེས་མཚན་དང༌། བྱེད་མཚན་གང་རུང་ཡིན་ན། དེའི་བྱེད་སྒྲུབ་ཀྱི་དབང་དུ་བྱས་པའི་མཚན་ཉིད་ཡིན་པས། མ་ཁྱབ་པར་ཤེས་པར་བྱའོ། །ལྔ་པ་དེ་ལ་བརྟེན་ནས་ཐོབ་པའི་ཐར་པ་ཆ་མཐུན་ནི། མདོར་བསྟན་དུ། ཐར་དང་ངེས་འབྱེད་ཆ་མཐུན་དང་ཞེས་པ་ལ་འཕྲོས་ནས། ཐེག་ཆེན་གྱི་ཐར་པ་ཆ་མཐུན་གང་ཞེ་ན། མཚན་མེད་རྟོགས་པའི་ཤེས་རབ་ཀྱིས་ཟིན་པའི་སྒོ་ནས། རྣམ་མཁྱེན་སྒྲུབ་པའི་ཐབས་ལ་མཁས་པའི་བྱང་སེམས་ལས་དང་པོ་པའི་མངོན་རྟོགས་དེ་རྣམ་རྫོགས་སྦྱོར་བར་གྱུར་པའི་ཐར་པ་ཆ་མཐུན་ཡིན་ནོ་ཞེས་པ་ནི། མཚན་མེད་རབ་ཏུ་སྦྱིན་ལ་སོགས། །ཞེས་སོགས་ཚིགས་བཅད་གཅིག་གིས་བསྟན། མཁས་པའི་ཚོགས་ལམ་དེ་དག་གང་ཞེ་ན། ཐེག་ཆེན་གྱི་ཚོགས་ལམ་ཁྱད་པར་ཅན་དུ་གྱུར་པའི་དད་པ་ནི་སངས་རྒྱས་ལ་སོགས་པའི་དཀོན་མཆོག་གསུམ་དད་པའི་ཡུལ་དུ་བྱེད་པ་ལ་མཁས་དེར་གྱུར་པའི་བརྩོན་འགྲུས་ནི་སྦྱིན་སོགས་ཕར་ཕྱིན་དྲུག་ཉམས་སུ་ལེན་པ་ 

༼༢༧༥༽ ལ་མཁས། དེར་འགྱུར་བའི་དྲན་པ་ནི་བསམ་པ་ཕུན་ཚོགས་མི་བརྗེད་པར་བྱེད་པ་ལ་མཁས། དེར་གྱུར་པའི་ཏིང་ངེ་འཛིན་ནི་འཁོར་གསུམ་དུ་རྣམ་པར་མི་རྟོག་པ་ལ་མཁས། དེར་གྱུར་བའི་ཤེས་རབ་ནི་ཆོས་ཐམས་ཅད་རྣམ་པ་ཐམས་ཅད་དུ་མི་དམིགས་པར་ཤེས་པ་ལ་མཁས་པ་ཡིན་ནོ། །ཞེས་པ་ནི། སངས་རྒྱས་སོགས་དམིགས་དད་པ་དང༌། ཞེས་སོགས་ཚིགས་བཅད་ཕྱེད་དང་གཉིས་ཀྱིས་བསྟན། དེ་ལྟར་སངས་རྒྱས་སོགས་ཀྱི་ཡུལ་ལྔ་ལ་མཁས་པའི་ཚོགས་ལམ་ཁྱད་པར་ཅན་ཐོབ་པའི་བྱང་སེམས་ལ་དབང་པོ་རྣོ་རྟུལ་གྱི་བྱེ་བྲག་གིས། གནས་བླ་མེད་རྫོགས་བྱང་ལས་ཕྱིར་ལྡོག་མི་ལྡོག་གཉིས་སུ་ཡོད་དོ། །ཞེས་པ་ནི། རྫོགས་པའི་བྱང་ཆུབ་སོགས་རྐང་པ་གཉིས་ཀྱིས་བསྟན། དེས་ན་སངས་རྒྱས་སོགས་དམིགས་ཞེས་སོགས་ཀྱི་དངོས་བསྟན་གྱི་ཚོགས་ལམ་དང༌། ཐེག་ཆེན་ཚོགས་ལམ་ཁྱད་པར་ཅན་དོན་གཅིག དེ་ཡིན་ན། འཛིན་པ་ཆོས་ཀྱི་བདག་མེད་རྟོགས་པས་ཁྱབ། སངས་རྒྱས་སོགས་ཀྱི་ཡུལ་ལྔ་ལ་མི་མཁས་པའི་ཐེག་ཆེན་གྱི་ཚོགས་ལམ་དང༌། ཐེག་ཆེན་གྱི་ཚོགས་ལམ་ཕལ་པ་དོན་གཅིག དེ་ཡིན་ན་འཛིན་པ་ཆོས་ཀྱི་བདག་མེད་མ་རྟོགས་པས་ཁྱབ། དབྱེ་ན། གང་ཟག་གི་བདག་མེད་ཙམ་རྟོགས་པ་དང༌། ༼༢༧༦༽ བཟུང་བ་ཆོས་ཀྱི་བདག་མེད་ཙམ་རྟོགས་པ་དང༌། བདག་མེད་མ་རྟོགས་པའི་ཚོགས་ལམ་དང་གསུམ་དུ་ཡོད། ཚོགས་ལམ་ལ་མཉམ་རྗེས་ཀྱི་རྣམ་བཞག་མེད་དེ། སྟོང་ཉིད་ལ་སྒོམ་བྱུང་གཙོ་བོར་གྱུར་པའི་མཉམ་བཞག་མ་སྐྱེས་པའི་ཕྱིར་ན། རྗེས་ཐོབ་ཀྱང་འབྱུང་བ་མི་འཐད་དོ། །གཉིས་པ་སྒོམ་བྱུང་གཙོ་བོར་གྱུར་པའི་ཉམས་སྐྱེས་པའི་གནས་སྐབས་ཀྱི་སྒོམ་རིམ་ལ་ངེས་འབྱེད་ཆ་མཐུན་ནས་ཐབས་མཁས་སྦྱོར་བའི་བར་ལྔ་ལས། དང་པོ་ནི། ཐར་པ་ཆ་མཐུན་སྒོམ་པ་ལས་ངེས་འབྱེད་ཆ་མཐུན་སྐྱེ་བས། ཐར་པ་ཆ་མཐུན་གྱི་འོག་ཏུ་བྱང་སེམས་ཀྱི་སྦྱོར་ལམ་སྟོན་ལ། དེ་ལ་ཡང་དྲོད་སོགས་བཞི་ཡོད་པ་ལས། མཉམ་བཞག་གི་ངོ་བོར་གྱུར་པའི་དྲོད་སོགས་བཞི་ནི། སྐབས་དང་པོ་གསུམ་དུ་བསྟན་ཟིན་ནས་འདིར་རྗེས་ཐོབ་ཀྱི་ངོ་བོར་གྱུར་པའི་དྲོད་སོགས་བཞི་འཆད་པ་སྐབས་སུ་བབས་ལ།

དེ་ཡང་དམིགས་པ་སེམས་ཅན་ཐམས་ཅད་ལ་དམིགས་ནས་རྣམ་པ་སེམས་མཉམ་པ་དང༌། བྱམས་པའི་སེམས་དང༌། ཕན་པའི་སེམས་ལ་སོགས་པ་བཅུ་པོ་གང་རུང་གིས་བསྡུས་པའི་ངེས་འབྱེད་ཆ་མཐུན་སྐབས་འདིའི་དངོས་བསྟན་གྱི་སྦྱོར་ལམ་དྲོད་ཀྱི་ངོ་བོ་ཡིན་ནོ། །ཞེས་པ་ནི། དྲོ་བ་རྣམས་ཀྱི་དམིགས་པ་འདིར། །ཞེས་སོགས་ཚིགས་བཅད་གཅིག་གིས་བསྟན། དེ་བཞིན་དུ་དམིགས་ཡུལ་སེམས་ཅན་ཐམས་ཅད་དགེ་སྡིག་ ༼༢༧༧༽ གི་བླང་དོར་ལ་འགོད་པ་དང༌། བླང་དོར་ལ་ཞུགས་པ་ལ་བསྔགས་པ་བརྗོད་པ་དང༌། མཐུན་པར་བྱེད་པ་དང་གསུམ་པོ་གང་རུང་གིས་བསྡུས་པའི་ངེས་འབྱེད་ཆ་མཐུན་འདིར་བསྟན་སྦྱོར་ལམ་རྩེ་མོའི་ངོ་བོ་ཡིན་ནོ། །ཞེས་པ་ནི། བདག་ཉིད་སྡིག་པ་ལས་བཟློག་ཅིང་ཞེས་པ་ནས། རྩེ་གྱུར་ཞེས་པའི་བར་གྱིས་བསྟན། དེ་བཞིན་དུ་དམིགས་ཡུལ་སེམས་ཅན་ཀུན་ལ་དམིགས་ནས་རང་གཞན་གྱི་རྟེན་ཅན་གྱི་བདེན་པ་ཤེས་པ་ལ་འགོད་པ་སོགས་གསུམ་པོ་གང་རུང་གིས་བསྡུས་པའི་ངེས་འབྱེད་ཆ་མཐུན་འདིར་བསྟན་སྦྱོར་ལམ་བཟོད་པའི་ངོ་བོ་ཡིན་ནོ་ཞེས་པ་ནི་རྩེ་གྱུར་དེ་བཞིན་བཟོད་པ་ནི། རང་གཞན་རྟེན་ཅན་བདེན་ཤེས་པ། །ཞེས་པས་བསྟན། ཡང་དེ་བཞིན་དུ་དམིགས་ཡུལ་སེམས་ཅན་ཀུན་ལ་དམིགས་ནས་རང་གཞན་སྨིན་གྲོལ་ལ་འགོད་པའི་ངེས་འབྱེད་ཆ་མཐུན་འདིར་བསྟན་སྦྱོར་ལམ་ཆོས་མཆོག་གི་ངོ་བོ་ཡིན་ནོ་ཞེས་པ་ནི། ཆོས་མཆོག་དེ་བཞིན་སེམས་ཅན་རྣམས། །སྨིན་བྱེད་སོགས་ཀྱིས་ཤེས་པར་བྱ། །ཞེས་པས་བསྟན། དེ་ལྟར་བྱང་སེམས་ཀྱི་སྦྱོར་ལམ་ཐོབ་པ་ནས་ཕྱིར་མི་ལྡོག་པའི་དགེ་འདུན་དུ་འཇོག་པས། དེའི་འོག་ཏུ་གཉིས་པ་ཕྱིར་མི་ལྡོག་པའི་དགེ་འདུན་འཆད་པ་ལ། ཕྱིར་མི་ལྡོག་པའི་དགེ་འདུན་ངོས་བཟུང་བ་དང༌། སྒྲུབ་བྱེད་ཀྱི་རྟགས་བཤད་པ་གཉིས། དང་པོ་ནི། སློབ་ ༼༢༧༨༽ པ་ཕྱིར་མི་ལྡོག་པའི་ཚོགས། །ཞེས་པ་ལ་འཕྲོས་ནས། སློབ་པ་ཕྱིར་མི་ལྡོག་པའི་དགེ་འདུན་གང་ཞེ་ན། སྦྱོར་མཐོང་བསྒོམ་གསུམ་ལ་གནས་པའི་བྱང་སེམས་རྣམས་ཡིན་ནོ། །ཞེས་པ་ནི།

ངེས་འབྱེད་ཡན་ལག་ནས་བཟུང་སྟེ། །ཞེས་སོགས་ཚིགས་བཅད་གཅིག་གིས་བསྟན། གཉིས་པ་ལ། སྦྱོར་ལམ་པ་ཕྱིར་མི་ལྡོག་པའི་རྟགས་སོགས་གསུམ་ལས། དང་པོ་ལ་ཉི་ཤུ་ཡོད་དོ་ཞེས་མདོར་བསྡུས་ནས་འཆད་པ་ནི། གཟུགས་ལ་སོགས་ལས་ལྡོག་སོགས་རྟགས། །ཞེས་སོགས་ཚིགས་བཅད་གཅིག་གིས་བསྟན། དེ་ལ་ཡང་དྲོད་ལ་གནས་པའི་བྱང་སེམས་ཕྱིར་མི་ལྡོག་པར་སྒྲུབ་པའི་གཏན་ཚིགས་བཅུ་གཅིག་ནི། གཟུགས་སོགས་ལ་བདེན་ཞེན་མངོན་འགྱུར་བ་ལྡོག་པ་དང༌། ཤེས་ནས་དད་པ་ཐོབ་པས་དཀོན་མཆོག་གསུམ་གྱི་ཡོན་ཏན་ལ་ཐེ་ཚོམ་དང་བྲལ་བའི་དད་པ་ཐོབ་པ་དང༌། མི་ཁོམ་པ་བརྒྱད་དུ་སྐྱེ་བ་མི་ལེན་པའི་སྨོན་ལམ་གྲུབ་པ་དང༌། རང་ཉིད་དགེ་བ་བཅུ་ལ་གནས་ཤིང་གཞན་དག་ཀྱང་དེ་ལ་འགོད་པའི་སྙིང་རྗེ་དང་ལྡན་པ་དང༌། སྦྱིན་སོགས་གཞན་དོན་དུ་བསྔོ་བའི་སྤྱོད་པ་ཁྱད་པར་ཅན་དང་ལྡན་པ་དང༌། བདག་མེད་གཉིས་སོམ་ཉི་མེད་པར་རྟོགས་པ་དང༌། སེམས་ཅན་ལ་བྱམས་པའི་ལུས་ངག་ཡིད་གསུམ་གྱི་སྒོ་ནས་གཞན་ལ་ཕན་པ་ལྷུར་ལེན་པ་དང༌། སེམས་རྒོད་འགྱོད་ལ་སོགས་པའི་ ༼༢༧༩༽ སྒྲིབ་པ་ལྔ་ཤས་ཆེ་བ་དང་མི་འགྲོགས་པའི་སྦྱོར་བ་ཕུན་ཚོགས་ཐོབ་པ་དང༌། མ་རིག་པ་ལ་སོགས་པའི་བག་ལ་ཉལ་ཀུན་གྱི་གཉེན་པོ་སྟོང་ཉིད་སྒོམ་པ་ལ་གནས་པ་དང༌། རྟག་ཏུ་སེམས་རྣམ་པར་མ་གཡེང་བའི་དྲན་ཤེས་བཞིན་དང་ལྡན་པ་དང༌། གོས་སོགས་ལ་སྲོ་ཤིག་མེད་ཅིང་གཙང་སྦྲ་ཀུན་ཏུ་སྤྱོད་པ་དང་བཅུ་གཅིག་གོ་ཅེས་འཆད་པ་ནི། གཟུགས་ལ་སོགས་ལས་ལྡོག་པ་དང༌། །ཞེས་པ་ནས། གོས་ལ་སོགས་པ་གཙང་བ་དང༌། །ཞེས་པའི་བར་གྱིས་བསྟན། རྟགས་འགོད་པ་ནི། སྦྱོར་ལམ་དྲོད་རྗེས་ཐོབ་ལ་གནས་པའི་བྱང་སེམས་ཆོས་ཅན། གནས་སྐབས་བླ་མེད་རྫོགས་བྱང་ལས་ཕྱིར་མི་ལྡོག་སྟེ། གཟུགས་སོགས་ལ་བདེན་ཞེན་མངོན་གྱུར་པ་ལྡོག་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་སེམས་དཔའ་ཡིན་པའི་ཕྱིར། ཞེས་འགོད་ལ། དེས་ཕྱི་མ་རྣམས་ལའང་འགྲེ། ཁ་ཅིག

གཟུགས་སོགས་ལ་བདེན་ཞེན་མངོན་གྱུར་པ་ལྡོག་པའི་སེམས་དཔའ་ཡིན་པའི་ཕྱིར། ཞེས་འགོད་པ་མི་འཐད་དེ། ཉོན་སྒྲིབ་སྤངས་པའི་བྱང་སེམས་ཚོགས་ལམ་པ་དབང་རྟུལ་གྱིས་མ་ངེས་སོ། །རྩེ་མོའི་རྟགས་དྲུག་ནི། ལུས་ཀྱི་ནང་ལ་སྲིན་བུའི་རིགས་བརྒྱད་ཁྲི་མི་འབྱུང་བའི་དགེ་བའི་རྩ་བ་ཁྱད་པར་དུ་འཕགས་པ་ཐོབ་པ་དང༌། ཉན་ ༼༢༨༠༽ རང་གིས་ཡིད་ལ་བྱེད་པ་སོགས་ཀྱི་གྱ་གྱུའི་སེམས་དང་བྲལ་བའི་ཐེག་ཆེན་གྱི་དགེ་རྩ་རྣམ་པར་དག་པ་ཐོབ་པ་དང༌། ཕྱག་དར་ཁྲོད་ལ་སོགས་པའི་སྦྱངས་པའི་ཡོན་ཏན་བཅུ་གཉིས་ཡང་དག་པར་ལེན་པ་དང༌། སྦྱིན་སོགས་ཀྱི་མི་མཐུན་ཕྱོགས་སེར་སྣ་དང་ཚུལ་འཆལ་སོགས་སྤངས་པ་དང༌། ཆོས་ཐམས་ཅད་རང་རང་གི་ཆོས་ཉིད་དང་ལྡན་པར་ཤེས་པ་དང༌། སྙིང་རྗེས་གཞན་དོན་དུ་དམྱལ་བར་སྐྱེ་བ་དོན་དུ་གཉེར་བ་དང་དྲུག་གོ །ཞེས་འཆད་པ་ནི། །ལུས་ལ་སྲིན་བུ་རྣམས་མི་འབྱུང༌། །ཞེས་པ་ནས། སེམས་ཅན་དོན་དུ་དམྱལ་འཚོལ་དང༌། །ཞེས་པའི་བར་གྱིས་བསྟན། བཟོད་པའི་རྟགས་གཉིས་ནི། བདུད་ཀྱིས་ལམ་གཞན་དུ་དཀྲིར་མི་བཏུབ་པ་དང༌། སངས་རྒྱས་ཀྱི་གསུང་དང་འགལ་བའི་ལམ་གཞན་སྟོན་པའི་བདུད་ལ་བདུད་ཉིད་དུ་རྟོགས་པ་དང་གཉིས་ཡིན་ལ། ཆོས་མཆོག་གི་རྟགས་གཅིག་ནི། འཁོར་གསུམ་ལ་མཚན་མར་འཛིན་པ་སྤངས་པའི་རྟག་ཏུ་སངས་རྒྱས་དགེས་པའི་སྤྱོད་པ་ཐོབ་པ་ཡིན་ནོ་ཞེས་པ་ནི། གཞན་གྱིས་དཀྲིར་བ་མི་བཏུབ་དང༌། །ཞེས་པ་ནས། སངས་རྒྱས་དགེས་པའི་སྤྱོད་པ་སྟེ། །ཞེས་པའི་བར་གྱིས་བསྟན། རྟགས་ནི་ཉི་ཤུ་དེ་དག་གིས་ཞེས་པས་སྔར་གྱི་དེ་ཀུན་སྡོམ་པ་ལ་ཉི་ཤུ་ཡོད་པར་བསྟན། དྲོད་དང་རྩེ་མོ་བཟོད་བཅས་དང༌། །ཆོས་མཆོག་རྣམས་ལ་གནས་པ་ནི། །ཞེས་པས་ ༼༢༨༡༽ ཤེས་འདོད་ཆོས་ཅན་བསྟན། །རྫོགས་པའི་བྱང་ཆུབ་ལས་མི་ལྡོག །ཞེས་པས་སྒྲུབ་ཆོས་བསྟན་ནོ། །གཉིས་པ་མཐོང་ལམ་པ་ཕྱིར་མི་ལྡོག་གི་གཏན་ཚིགས་ལ། ཤེས་བཟོད་སྐད་ཅིག་མ་བཅུ་དྲུག་གིས་དྲངས་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་བཅུ་དྲུག་ཡོད་དོ། །ཞེས་མདོར་བསྡུས་ནས་འཆད་པ་ནི།

མཐོང་བའི་ལམ་ལ་བཟོད་པ་དང༌། ཞེས་སོགས་ཚིགས་བཅད་གཅིག་གིས་བསྟན། བཅུ་དྲུག་པོ་རྒྱས་པར་འཆད་པ་ནི། གཟུགས་སོགས་སུ་མངོན་པར་ཞེན་པའི་འདུ་ཤེས་ཟློག་པ་དང༌། བདུད་ལས་མི་ཕྱེད་པས་བྱང་ཆུབ་ཀྱི་སེམས་བརྟན་པ་དང༌། ཐབས་ཤེས་ཟུང་དུ་འབྲེལ་བས་ཐེག་དམན་ལས་སེམས་རྣམ་པར་ལོག་པ་དང༌། སྟོང་ཉིད་རྟོགས་པས་བསམ་གཏན་དང་གཟུགས་མེད་ཀྱི་སྙོམས་འཇུག་སྒོམ་ཡང་དེ་དག་ཏུ་སྐྱེ་བ་མི་ལེན་པ་དང༌། ལུས་སེམས་ཡང་བས་དགེ་བ་ལ་ཅི་འདོད་བསྐོལ་དུ་རུང་བ་དང༌། མངོན་ཞེན་མེད་པར་འདོད་ཡོན་ལ་སྤྱོད་པའི་ཐབས་མཁས་དང་ལྡན་པ་དང༌། རྟག་ཏུ་ཚངས་པར་སྤྱོད་པའི་ཚུལ་ལ་གནས་པ་དང༌། རྟག་ཏུ་ལོག་འཚོ་སྤངས་ནས་ཡང་དག་པའི་འཚོ་བ་དང་ལྡན་པ་དང༌། ཕུང་ཁམས་སྐྱེ་མཆེད་ལ་དངོས་པོར་ཞེན་པ་སྦྱོར་བ་དང༌། ཕྱི་ནས་རྒྱུན་དུ་ཞེན་པ་རྗེས་སུ་སྦྱོར་བ་བཀག་པའི་རྟོགས་པ་དང་ལྡན་པ་དང༌། ལམ་གྱི་བར་ཆད་དུ་གྱུར་པའི་ཆོས་ཉོན་མོངས་པ་དང༌། རྣམ་རྟོག་ལ་སྦྱོར་བ་དང་རྗེས་སུ་སྦྱོར་བ་བཀག་པའི་ ༼༢༨༢༽ རྟོག་པ་དང་ལྡན་པ་དང༌། བྱང་ཆུབ་ཀྱི་རྒྱུ་ཚོགས་སྦྱིན་སོགས་ལ་དེ་གཉིས་བཀག་པའི་རྟོགས་པ་དང་ལྡན་པ་དང༌། དབང་པོ་དང་དབང་རྟེན་དབང་པོའི་ཡུལ་སོགས་ཀྱི་གཡུལ་འགྱེད་པ་ལ་དེ་གཉིས་བཀག་པའི་རྟོགས་པ་དང་ལྡན་པ་དང༌། སེར་སྣ་དང་འཆལ་ཚུལ་སོགས་ལ་སྦྱོར་དང་རྗེས་སུ་སྦྱོར་བ་བཀག་པའི་རྟོགས་པ་དང་ལྡན་པ་དང༌། ཆོས་ཐམས་ཅད་རྣམ་ཐར་སྒོ་གསུམ་གྱི་ངོ་བོར་རྟོགས་པས་ལམ་གྱི་ཆོས་རྡུལ་ཙམ་ཡང་མི་དམིགས་པའི་རྟོགས་པ་དང་ལྡན་པ་དང༌། རང་གིས་མཁྱེན་གསུམ་གྱི་སྦྱོར་བ་ལ་ངེས་པར་ཐོབ་པས་མཁྱེན་གསུམ་གྱི་རྣམ་པ་ལ་སྒོམ་པ་ལ་གནས་པ་དང༌། རྣམ་མཁྱེན་གྱི་རྒྱུར་གྱུར་པའི་ཆོས་ཀྱི་དོན་དུ་སྲོག་གཏོང་བར་ནུས་པའི་སྙིང་སྟོབས་དང་ལྡན་པ་སྟེ། བཅུ་དྲུག་ནི་མཐོང་ལམ་གྱི་རྗེས་ཐོབ་ལ་གནས་པའི་བྱང་སེམས་ཕྱིར་མི་ལྡོག་ཏུ་སྒྲུབ་པའི་རྟགས་ཡང་དག་ཡིན་ནོ། །ཞེས་འཆད་པ་ནི།

གཟུགས་སོགས་འདུ་ཤེས་ལྡོག་པ་དང༌། ཞེས་པ་ནས། བློ་ལྡན་མཐོང་བའི་ལམ་གནས་ཀྱི། །ཕྱིར་མི་ལྡོག་པའི་རྟགས་དག་ཡིན། །ཞེས་པའི་བར་གྱིས་བསྟན། དེ་ཡང་གཏན་ཚིགས་འགོད་ན། མཐོང་ལམ་གྱི་རྗེས་ཐོབ་ལ་གནས་པའི་བྱང་སེམས་ཆོས་ཅན། གནས་སྐབས་བླ་མེད་རྫོགས་བྱང་ལས་ཕྱིར་མི་ལྡོག་སྟེ། གཟུགས་སོགས་ལ་མངོན་པར་ཞེན་པའི་འདུ་ཤེས་ལྡོག་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་སེམས་དཔའ་ཡིན་པའི་ཕྱིར། ཞེས་དང༌། བདུད་ལས་ ༼༢༨༣༽ ཀྱིས་མི་བྱེད་པའི་བླ་མེད་བྱང་ཆུབ་ཀྱི་སེམས་བརྟན་པར་གནས་པའི་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་སེམས་དཔའ་ཡིན་པའི་ཕྱིར། ཞེས་སོགས་འགོད་པ་ཡིན་ནོ། འོ་ན་མདོར་བསྟན་དུ་ཤེས་བཟོད་སྐད་ཅིག་མ་བཅུ་དྲུག་རྟགས་སུ་བཤད་པ་དང༌། འདིར་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པ་རྟགས་སུ་བཤད་པ་འགལ་ལོ་སྙམ་ན། །སྐྱོན་མེད་དེ། གཟུགས་སོགས་མཚན་འཛིན་གྱི་འདུ་ཤེས་ལྡོག་པ་སོགས་ཀྱི་རྗེས་ཐོབ་ལུས་ངག་གི་སྤྱོད་པ་བཅུ་དྲུག་པོ་འདྲེན་པའི་ནུས་པ་ཤེས་བཟོད་སྐད་ཅིག་མ་བཅུ་དྲུག་རིམ་བཞིན་ཐོབ་པས་ན། མཐོང་བའི་ལམ་ལ་བཟོད་པ་དང༌། །ཞེས་སོགས་གསུང་བ་ཡིན་ལ། ཕྱིར་མི་ལྡོག་པའི་རྟགས་དངོས་ནི། ཤེས་བཟོད་སྐད་ཅིག་མ་བཅུ་དྲུག་གི་འབྲས་བུ་རྗེས་ཐོབ་ལུས་ངག་གི་སྤྱོད་པ་བཅུ་དྲུག་པོ་ལ་ངོས་འཛིན་པར་ཀུན་མཁྱེན་བླ་མ་བཞེད་པ་ནི་དཔྱོད་ལྡན་ཀུན་གྱི་སྙིང་གི་ག་འུར་འཆང་རིགས་ཏེ། འདིའི་ཐད་ཀྱི་དོན་གསལ་ལས། དེ་ལྟར་ན་བཟོད་པ་དང་བཅས་པའི་སྐད་ཅིག་མ་རྣམ་པ་བཅུ་དྲུག་གིས་བསྡུས་པ་འདི་རྣམས་ཡང་དག་པར་ཐོབ་པ་ན། རྟག་པ་འཇིག་རྟེན་པ་བཟུང་བ་དང༌། འཛིན་པར་མངོན་པར་མ་ཞེན་པའི་རྣམ་པ་ཅན་རྗེས་ཐོབ་ཀྱི་སེམས་ཀྱིས་བསྡུས་པ་རང་དང་མཐུན་པའི་འབྲས་བུ་གཟུགས་ལ་སོགས་པའི་འདུ་ཤེས་ལྡོག་པ་ལ་སོགས་པ་བསྐྱེད་པའི་ཕྱིར། བྱང་ཆུབ་སེམས་དཔའ་ ༼༢༨༤༽ མཐོང་བའི་ལམ་ལ་གནས་པའི་ཕྱིར་མི་ལྡོག་པའི་མཚན་ཉིད་དག་ཡིན་ནོ། །ཞེས་གསུངས་པའི་ཕྱིར།

དེ་ལྟར་ན་བྱང་སེམས་ཀྱི་མཐོང་ལམ་མཉམ་བཞག་ཡེ་ཤེས་ཀྱི་ཁྱབ་ཀྱང༌། མཐོང་ལམ་པ་ལ་མཉམ་བཞག་པས་མ་ཁྱབ་སྟེ། ས་དང་པོའི་རྗེས་ཐོབ་པ་ཀུན་མཐོང་ལམ་ཡིན་པའི་ཕྱིར། གསུམ་པ་སྒོམ་ལམ་པ་ཕྱིར་མི་ལྡོག་པའི་གཏན་ཚིགས་ལ་མདོར་བསྟན། རྒྱས་བཤད་གཉིས་ལས། དང་པོ་ནི། སྟོང་ཉིད་དང་མཚན་མ་མེད་པ་ལ་སོགས་པ་མངོན་སུམ་དུ་རྟོགས་པའི་སྒོམ་ལམ་མཉམ་བཞག་གིས་དྲངས་པའི་སྒྲོ་སྐུར་གྱི་མཐའ་གཉིས་ལས་གྲོལ་བའི་དོན་རྟོགས་པར་བྱེད་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་རྣམས་ཕྱིར་མི་ལྡོག་པའི་གཏན་ཚིགས་ཡིན་ནོ་ཞེས་པ་ནི། སྒོམ་པའི་ལམ་ནི་ཟབ་པ་སྟེ། །ཞེས་སོགས་ཚིགས་བཅད་གཅིག་གིས་བསྟན། གཉིས་པ་རྒྱས་བཤད་ལ། གཏན་ཚིགས་གང་ལ་ལྡན་པའི་གཞིར་གྱུར་པའི་སྒོམ་ལམ་ངོས་བཟུང༌། དེ་ལ་རྩོད་པ་སྤངས་ཏེ་སྒོ་སྐུར་དང་བྲལ་བའི་ཚུལ་སྒྲུབ་པ། དེ་གྲུབ་པའི་སྒྲོ་སྐུར་དང་བྲལ་བའི་གཏན་ཚིགས་ཀྱི་དབྱེ་བ་དང་གསུམ་ལས། དང་པོ་ནི། བྱང་སེམས་ཀྱི་སྦྱོར་མཐོང་སྒོམ་གསུམ་མཉམ་བཞག་གི་གནས་སྐབས་སུ་མཐོང་ཟིན་གྱི་ཟབ་མོའི་དོན་ལ་སེམས་འཇལ་རྟོག་གསུམ་བྱེད་པའི་སྒོམ་ལམ་རྗེས་ཐོབ་ཡེ་ཤེས་དེ་སྒོམ་ལམ་པ་ཕྱིར་མི་ལྡོག་པའི་གཏན་ཚིགས་གང་ལ་ལྡན་པའི་གཞིར་གྱུར་ ༼༢༨༥༽ པའི་སྒོམ་ལམ་གྱི་ངོ་བོ་ཡིན་ནོ་ཞེས་པ་ནི། ངེས་འབྱེད་ཡན་ལག་དང་མཐོང་བའི། །ཞེས་སོགས་ཚིགས་བཅད་གཅིག་གིས་བསྟན། དེ་ལྟ་བུའི་སྒོམ་ལམ་དེ་ལ་དབྱེ་ན། ཆུང་ངུའི་ཆུང་ངུ་ནས་ཆེན་པོའི་ཆེན་པོ་བར་དགུ་ཡོད་དེ། དེའི་རྒྱུ་སྒོམ་ལམ་མཉམ་བཞག་དེ་ལ་སྒོམ་སྤངས་ཆེན་པོའི་ཆེན་པོ་ལ་སོགས་པ་དགུའི་གཉེན་པོ་ཆུང་ངུའི་ཆུང་ང་ལ་སོགས་པ་དགུར་ཡོད་པའི་ཕྱིར། ཁྱབ་སྟེ། སྒོམ་ལམ་མཉམ་བཞག་རེ་རེའི་རྗེས་སུ་རྗེས་ཐོབ་རེ་རེ་རྒྱུན་ཆགས་སུ་འབྱུང་བ་ཡིན་པའི་ཕྱིར་ཞེས་པ་ནི། དེ་ནི་རྒྱུན་ཆགས་ཡིན་པའི་ཕྱིར། ཞེས་སོགས་ཚིགས་བཅད་གཅིག་གིས་བསྟན། འདིར་དཔྱོད་ལྡན་ལ་དོགས་པ་བཀོད་པ་ནི།

གཉིས་པ་ནས་བཟུང་དགུ་པའི་མཉམ་བཞག་གི་རྗེས་སུ་རང་རང་རྗེས་ཐོབ་འཐད་ན་ཡང་བཅུ་པའི་བར་ཆད་མེད་ལམ་རྒྱུན་མཐའི་རྗེས། བཅུ་པའི་རྗེས་ཐོབ་འབྱུང་བ་འཐད་དམ་ཅི། ཞེས་པའོ། །གཉིས་པ་ལ། སྒྲོ་འདོགས་པའི་རྩོད་པ་སྤོངས་བ་དང༌། སྐུར་པ་འདེབས་པའི་རྩོད་པ་སྤོང་བ་གཉིས་ལས། དང་པོ་ལ་གཉིས་ཏེ། བསོད་ནམས་གྲངས་མེད་སོགས་མི་སྐྱེད་པར་ཐལ་བའི་རྩོད་པ་སྤོང་བ་དང༌། སྤང་གཉེན་ཉམས་འཕེལ་གྱི་བྱ་བ་མི་བྱེད་པར་ཐལ་བའི་རྩོད་པ་སྤོང་བའོ། །དང་པོ་ལ་རྩོད་པ་དངོས་ནི། གྲངས་མེད་ལ་སོགས་ཞེས་སོགས་རྐང་པ་གཉིས་དང༌། རྩོད་པ་དེ་སྤངས་ ༼༢༨༦༽ ནས་སྒྲོ་འདོགས་དང་བྲལ་བའི་ཚུལ་ནི་ཀུན་རྫོབ་ཏུ་ནི་ཞེས་སོགས་རྐང་པ་གཉིས་ཀྱིས་བསྟན། གཉིས་པ་ལ་ཡང་སྔར་ལྟར་རྩོད་པ་དངོས་ནི། དངོས་པོ་བརྗོད་དུ་མེད་པ་ལ། ཞེས་སོགས་ཚིགས་བཅད་གཅིག་གིས་བསྟན། རྩོད་པ་དེ་སྤངས་ནས་སྒྲོ་འདོགས་དང་བྲལ་བའི་ཚུལ་ནི། བྱང་ཆུབ་ཇི་ལྟར་དེ་བཞིན་དུ་ཞེས་སོགས་ཚིགས་བཅད་གཅིག་གིས་བསྟན། གཉིས་པ་སྐུར་འདེབས་ཀྱི་རྩོད་པ་སྤོང་བ་ལ། རྩོད་པ་དངོས་ནི། སེམས་ནི་སྔ་མས་ཞེས་སོགས་རྐང་པ་གཉིས་ཀྱིས་བསྟན། དེ་སྤོང་བ་ནི། མར་མེའི་དཔེ་ཡི་ཚུལ་གྱིས་ནི། །ཞེས་སོགས་རྐང་པ་གཉིས་ཀྱིས་བསྟན། གསུམ་པ་སྒྲོ་སྐུར་དང་བྲལ་བའི་གཏན་ཚིགས་ཀྱི་དབྱེ་བ་ནི། སྒོམ་པའི་ལམ་ནི་ཟབ་པ་སྟེ་ཞེས་སོགས་ལ་འཕྲོས་ནས་སྒོམ་ལམ་པ་ཕྱིར་མི་ལྡོག་པའི་གཏན་ཚིགས་དེ་ཟབ་པ་ཡིན་ན། དེ་ལ་དབྱེ་ན་དུ་ཞེ་ན། སྐྱེ་བ་ཟབ་པ་དང༌། འགག་པ་ཟབ༴ དེ་བཞིན་ཉིད༴ ཤེས་བྱ༴ ཤེས་པ༴ སྤྱོད་པ༴ གཉིས་མེད༴ ཐབས་ལ་མཁས་པ་ཟབ་པ་དང་བརྒྱད་ཡོད་དོ་ཞེས་པ་ནི། སྐྱེ་བ་དང་ནས་ཞེས་པ་ནས། །ཐབས་ལ་མཁས་པ་ཟབ་པ་ཉིད། །ཅེས་པའི་བར་གྱིས་བསྟན། གཏན་ཚིགས་འགོད་ན། སྒོམ་ལམ་རྗེས་ཐོབ་ལ་གནས་པའི་སེམས་དཔའ་ཕ་རོལ་པོ་འདི་ཆོས་ཅན། གནས་སྐབས་རྫོགས་བྱང་ལས་ཕྱིར་མི་ལྡོག་སྟེ། སྐྱེ་བ་ཟབ་པའི་ཆོས་ཉིད་མངོན་སུམ་དུ་རྟོགས་པའི་སྒོམ་ལམ་མཉམ་བཞག་

༼༢༨༧༽ གིས་དྲངས་པས་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་ཕྱིར་ཞེས་པ་ནི་འདིར་བསྟན་གྱི་གཏན་ཚིགས་དང་པོ་ཡིན་ཞིང༌། དེས་ཕྱི་མ་བདུན་ལའང་རིགས་འགྲེའོ། །དེ་ལྟར་ན་བསྟན་བཅོས་རྩ་བའི་དངོས་བསྟན་ལ་ཕྱིར་མི་ལྡོག་པ་སྒྲུབ་ཆོས་སུ་བྱེད་པའི་གཏན་ཚིགས་བཞི་བཅུ་ཞེ་བཞི་ཡོད་ཅིང༌། དེ་དག་ཀུན་ཀྱང་འབྲས་རང་མ་དམིགས་པའི་གཏན་ཚིགས་གསུམ་གྱི་ནང་ནས་མ་དམིགས་པའི་གཏན་ཚིགས་དང༌། དགག་རྟགས་སྒྲུབ་རྟགས་གཉིས་ཀྱི་ནང་ནས་དགག་རྟགས་ཡིན་ཏེ། དགག་སྒྲུབ་ཆོས་སུ་བྱེད་པའི་རྟགས་ཡང་དག་ཡིན་པའི་ཕྱིར་ཏེ། གནས་སྐབས་བླ་མེད་རྫོགས་བྱང་ལས་ཕྱིར་མི་ལྡོག་པ་སྒྲུབ་ཆོས་སུ་བྱེད་པའི་རྟགས་ཡང་དག་གང་ཞིག དེ་དགག་པ་ཡིན་པའི་ཕྱིར། འདིར་ཀུན་མཁྱེན་བླ་མས། སློབ་དཔོན་གྱི་འགྲེལ་ཆེན་དང༌། འགྲེལ་པ་དོན་གསལ་གྱི་ལུང་དྲངས་ནས། འབྲས་བུའི་གཏན་ཚིགས་ཞེ་བཞི་དང༌། རང་བཞིན་གྱི་གཏན་ཚིགས་ཞེ་བཞི་དང༌། མ་དམིགས་པའི་གཏན་ཚིགས་ཞེ་བཞི་བཞེད་པས། ཀུན་སྡོམ་པས་ཕྱིར་མི་ལྡོག་པའི་གཏན་ཚིགས་བརྒྱ་དང་སུམ་ཅུ་སོ་གཉིས་སོ། །དེ་ཡང་གཏན་ཚིགས་དང་པོ་ལ་དཔེར་མཚོན་ན། གཟུགས་ ༼༢༨༨༽ སོགས་ལ་བདེན་ཞེན་མངོན་འགྱུར་བ་ལྡོག་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་སེམས་དཔའ་ཕ་རོལ་པོ་འདི་ཆོས་ཅན། སྟོང་ཉིད་ལ་སྒོམ་བྱུང་གཙོ་བོར་གྱུར་པའི་མཉམ་བཞག་སྔོན་སོང་ཡིན་ཏེ། དེས་དྲངས་པའི་རྗེས་ཐོབ་ཏུ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་ཕྱིར་ཞེས་པ་ནི་འབྲས་རྟགས་སོ། །དེ་བཀོད་པའི་རྒོལ་བ་དེའི་ངོ་བོར་དེ་སྐོར་གྱི་སྒྲུབ་བྱ་གྲུབ་ནས་ཡང་གང་ཟག་དེ་ཆོས་ཅན། ཐེག་པ་གཞན་གྱི་བར་མ་ཆོད་པར་རྫོགས་པའི་བྱང་ཆུབ་འབྱུང་དུ་རུང་སྟེ། སྟོང་ཉིད་ལ་སྒོམ་བྱུང་གཙོ་བོར་གྱུར་པའི་མཉམ་བཞག་གི་རྟོགས་པ་ཚང་བའི་ཕྱིར། ཞེས་པ་ནི་རང་བཞིན་གྱི་རྟགས་སོ། །དེ་བཀོད་པས་དེ་སྐོར་གྱི་སྒྲུབ་བྱ་ངེས་པ་ན་ཡང་གང་ཟག་དེ་ཆོས་ཅན།

གནས་སྐབས་བླ་མེད་རྫོགས་བྱང་ལས་ཕྱིར་མི་ལྡོག་སྟེ། ཐེག་པ་གཞན་གྱིས་བར་མ་ཆོད་པར་རྫོགས་པའི་བྱང་ཆུབ་འབྱུང་རུང་ཡིན་པའི་ཕྱིར། ཞེས་པ་ནི་མི་དམིགས་པའི་རྟགས་སོ། །དེ་བཞིན་དུ་ཐེ་ཚོམ་སྤངས་པ་དང༌། མི་དལ་བ་སྤང་པ་སོགས་ཀྱི་རྗེས་ཐོབ་ཏུ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་སེམས་དཔའ་ཕ་རོལ་པོ་ཆོས་ཅན་དུ་བཟུང་ནས་སྔར་ལྟར་གཏན་ཚིགས་གསུམ་གསུམ་འགོད་པའི་ཚུལ་རང་གི་བློས་དཔྱད་དེ་ཤེས་པར་བྱའོ། །དེ་ལྟར་བཤད་པའི་གཏན་ཚིགས་གསུམ་རྒོལ་བའི་རྒྱུན་གཅིག་ལ་རིམས་ ༼༢༨༩༽ ཅན་དུ་བཀོད་ན། ཕྱི་མ་ཕྱི་མའི་ཕྱོགས་ཆོས་སྒྲུབ་བྱེད་དུ་སྔ་མ་སྔ་མ་བཀོད་པ་ཡིན་གྱིས། རྒོལ་བ་དེའི་ངོ་བོར་སེམས་དཔའ་ཕ་རོལ་པོ་ཕྱིར་མི་ལྡོག་ཏུ་སྒྲུབ་པའི་གཏན་ཚིགས་དངོས་ནི། གཏན་ཚིགས་གསུམ་པ་ཉིད་ཡིན་ཏེ། རྒོལ་བ་དེའི་ངོ་བོར་གཏན་ཚིགས་སྔ་མ་སེམས་དཔའ་ཕ་རོལ་པོ་ཕྱིར་མི་ལྡོག་ཏུ་སྒྲུབ་པའི་རྟགས་ཡང་དག་ཏུ་སོང་ན། ཕྱི་མ་གཉིས་གྲུབ་ཟིན་སྒྲུབ་པའི་གཏན་ཚིགས་སུ་འགྱུར་བའི་ཕྱིར། ཡང་གྲོལ་བ་སོ་སོ་ལ་ལྟོས་ནས་གཏན་ཚིགས་སྔ་མ་དེ་ཙམ་སེམས་དཔའ་ཕ་རོལ་པོ་ཕྱིར་མི་ལྡོག་ཏུ་སྒྲུབ་པའི་རྟགས་ཡང་དག་ཏུ་སོང་བ་ཡང་ཡོད། གཉིས་པ་དེ་ཙམ་དེར་སོང་བ་ཡང་ཡོད། གསུམ་པ་དེ་ཙམ་དེར་སོང་བ་ཡང་ཡོད་པས། དེའི་ཚེ་ན་འགོད་ཡུལ་གྱི་རྒོལ་བ་དེའི་ངོར་གང་རྟགས་ཡང་དག་ཏུ་འགྲོ་བའི་གཏན་ཚིགས་གང་རུང་ཅིག་བཀོད་པས་མཆོག་གིས། གསུམ་ཀ་འགོད་མི་དགོས་པ་ནི་གནད་ཀྱི་དོན་ནོ། །དེས་ན་སྔར་བཀོད་པའི་གཏན་ཚིགས་དང་པོ་གཉིས་སྤྱིར་འབྲས་བུའི་རྟགས་ཡང་དག་དང་རང་བཞིན་གྱི་རྟགས་ཡང་དག་ཡིན་ཏེ། རིམ་བཞིན་རྒྱུ་སྔོན་སོང་སྒྲུབ་དང༌། རྒྱུ་ཚོགས་གྲངས་ཚང་གི་རྟགས་ལས་འབྲས་བུ་འབྱུང་རུང་དུ་སྒྲུབ་པའི་རྟགས་ཡང་དག་ཡིན་པའི་ཕྱིར། འོན་ཀྱང་དེ་ལྟར་བཀོད་པའི་ཚེ་དེ་དང་དེ་སེམས་དཔའ་ཕ་རོལ་པོ་གནས་སྐབས་རྫོགས་ ༼༢༩༠༽ བྱང་ལས་ཕྱིར་མི་ལྡོག་ཏུ་སྒྲུབ་པའི་མ་དམིགས་པའི་རྟགས་ཡང་དག་ཡིན་ཏེ།

དེ་སྒྲུབ་བྱའི་དགག་རྟགས་ཡིན་པའི་ཕྱིར། དེ་ལྟར་ན་བྱང་སེམས་སྦྱོར་ལམ་པ་སོགས་ཀྱི་སེམས་དཔའ་ཕ་རོལ་པོ་ཕྱིར་མི་ལྡོག་ཏུ་སྒྲུབ་པའི་རྟགས་ཡང་དག་ལ། འབྲས་རང་མ་དམིགས་པའི་རྟགས་གསུམ་དུ་ཡོད་ཀྱང༌། དེ་སྒྲུབ་ཀྱི་འབྲས་རང་གི་རྟགས་ཡང་དག་མེད་པར་ཤེས་པར་བྱ་སྟེ། དེ་སྒྲུབ་ཀྱི་རྟགས་ཡང་དག་ཡིན་ན། དེ་སྒྲུབ་ཀྱི་དགག་རྟགས་ཡང་དག་ཡིན་དགོས་པའི་ཕྱིར། འདི་འདྲའི་རིགས་ཅན་དཔལ་ཆོས་ཀྱི་གྲགས་པའི་གཞུང་ལུགས་ན་མང་དུ་བཤད་པས། དེ་བཞིན་འདིར་ཡང་སྦྱོར་ཤེས་ན་བློ་གྲོས་ཀྱི་མིག་ཕྱེ་བར་འགྱུར་རོ། །འདིར་ཡང་ཉང་སྟོད་བཀའ་ཆེན་པས། ཕྱིར་མི་ལྡོག་པའི་རྟགས་ཀྱི་མཚན་ཉིད་སྟོང་ཉིད་ལ་སྒོམ་བྱུང་གཙོ་བོར་གྱུར་པའི་སྟོབས་ཀྱིས་ཐོབ་པའི་ཡོན་ཏན་གང་ཞིག རང་གང་ལ་ལྡན་པའི་བྱང་སེམས་གནས་སྐབས་བླ་མེད་རྫོགས་བྱང་ལས་ཕྱིར་མི་ལྡོག་པར་སྒྲུབ་ནུས་པ། དབྱེ་ན་སྦྱོར་ལམ་པ་ཕྱིར་མི་ལྡོག་ཏུ་སྒྲུབ་པའི་གཏན་ཚིགས་སོགས་གསུམ་དུ་ཕྱེ་ནས་སོ་སོའི་མཚན་ཉིད་ཀྱང་ཕལ་ཆེར་སྔ་མ་བཞིན་ལ་རང་གང་ལ་ལྡན་པའི་བྱང་སེམས་སྦྱོར་ལམ་པ་སོགས་དེ་དང་དེ་གནས་སྐབས་བླ་མེད་རྫོགས་བྱང་ལས་ཕྱིར་མི་ལྡོག་ཏུ་སྒྲུབ་ནུས་པ་ཞེས་སྦྱོར་བ་མཛད་དོ། །དེ་ནི་མི་འཐད་དེ། ཡོན་ཏན་གང་ལ་ལྡན་པའི་ ༼༢༩༡༽ གང་ཟག་དང༌། ལྡན་བྱའི་ཡོན་ཏན་གཉིས་སོ་སོར་མ་ཕྱེ་བའི་སྐྱོན་གནས་པའི་ཕྱིར། ཇི་ལྟར་ན་སྟོང་ཉིད་ལ་སྒོམ་བྱུང་གཙོ་བོར་གྱུར་པའི་སྟོབས་ཀྱིས་ཐོབ་པའི་ཡོན་ཏན་དེས་རང་གང་ལ་ལྡན་པའི་བྱང་སེམས་སྦྱོར་ལམ་པ་སོགས་གནས་སྐབས་བླ་མེད་རྫོགས་བྱང་ལས་ཕྱིར་མི་ལྡོག་པར་སྒྲུབ་ནུས་སམ་མི་ནུས། མི་ནུས་ན་མཚན་ཉིད་དེ་མི་འཐད་པར་འགྱུར་ཞིང༌། སྒྲུབ་ནུས་ན་དེ་ལྟ་བུའི་ཡོན་ཏན་དེ་རང་གང་ལ་ལྡན་པའི་བྱང་སེམས་སྦྱོར་ལམ་པ་དེ་ལྟར་དུ་སྒྲུབ་པའི་རྟགས་ཡང་དག་ཏུ་ཐལ། དེ་ལྟ་བུའི་ཡོན་ཏན་དེས་དེ་དེ་ལྟར་དུ་སྒྲུབ་ནུས་པ་གང་ཞིག དེ་ལྟ་བུའི་ཡོན་ཏན་དེ་ཕྱིར་མི་ལྡོག་པའི་རྟགས་ཡིན་པའི་ཕྱིར།

རྟགས་གཉིས་ཀ་ཁས། གོང་དུ་འདོད་ན། དེ་ལྟ་བུའི་ཡོན་ཏན་ཆོས་ཅན། རང་གང་ལ་ལྡན་པའི་བྱང་སེམས་སྦྱོར་ལམ་པ་དེ་ཁྱོད་ཡིན་པར་ཐལ། ཁྱོད་དེ་དེ་ལྟར་དུ་སྒྲུབ་པའི་རྟགས་ཡང་དག་ཡིན་པའི་ཕྱིར། འདོད་ན། དེ་ལྟ་བུའི་ཡོན་ཏན་གང་ལ་ལྡན་པའི་བྱང་སེམས་སྦྱོར་ལམ་པ་ཆོས་ཅན། དེ་ལྟ་བུའི་ཡོན་ཏན་མ་ཡིན་པར་ཐལ། དེ་ལྟ་བུའི་ཡོན་ཏན་དང་ལྡན་པའི་རྟེན་གྱི་གང་ཟག་ཡིན་པའི་ཕྱིར། དེས་ན་སྦྱོར་མཐོང་སྒོམ་གསུམ་ལ་གནས་པའི་བྱང་སེམས་རྣམས་ཕྱིར་མི་ལྡོག་པའི་རྟགས་ཀྱི་ཤེས་འདོད་ཆོས་ཅན་དུ་བཤད་པས། རྟགས་ཏེ་བཟུང་བྱ་ལ་ཡང་ཕྱིར་མི་ལྡོག་པའི་རྟགས་སྟོན་པའི་གཞུང་ཚིག་ ༼༢༩༢༽ སོ་སོས་དངོས་སུ་བསྟན་པའི་ཡོན་ཏན་དེ་དང་ལྡན་པའི་སེམས་དཔའ་འམ། ཡོན་ཏན་དེ་དང་ལྡན་པའི་རྟགས་སུ་འགོད་དགོས་པ་ཡིན་ནོ། །གསུམ་པ་སྲིད་ཞི་མཉམ་ཉིད་ཀྱི་སྦྱོར་བ་ལ། ངོ་བོ་ངོས་བཟུང་བ་དང༌། ཀླན་ཀ་སྤངས་པ་གཉིས། དང་པོ་ནི། སྲིད་དང་ཞི་བ་མཉམ་ཉིད་དང་ཞེས་པ་ལ་འཕྲོས་ནས། དེའི་སྦྱོར་བ་གང་ཞེ་ན། འཁོར་འདས་ལ་བཟང་ངན་ཐ་དད་དུ་འཛིན་པའི་རྣམ་རྟོག་སྤངས་པའི་དག་སའི་རྗེས་ཐོབ་ཀྱི་ཉམས་ལེན་དེ་སྲིད་ཞི་མཉམ་ཉིད་སྦྱོར་བའི་ངོ་བོ་ཡིན་ནོ། །ཞེས་པ་ནི་ཆོས་རྣམས་རྨི་ལམ་འདྲ་བའི་ཕྱིར། །སྲིད་དང་ཞི་བ་མི་རྟོག་པར། །ཞེས་པས་བསྟན། འདིར་ཁ་ཅིག་གིས། ཡུལ་ཅན་སྲིད་ཞི་མཉམ་ཉིད་ཀྱི་སྦྱོར་བའི་མཚན་ཉིད། ཡུལ་འཁོར་འདས་ངོས་བཟུང་བ་ཞེས་པའི་ས་བཅད་མཛད་པ་ནི་མི་འཐད་དེ། འཁོར་འདས་གཉིས་དང་སྲིད་ཞི་མཉམ་ཉིད་ཀྱི་སྦྱོར་བ་དེ་ཡུལ་ཡུལ་ཅན་མ་ཡིན་པའི་ཕྱིར་ཏེ། འཁོར་འདས་མཉམ་པ་ཉིད་དང་སྦྱོར་བ་དེ་ཡུལ་ཡུལ་ཅན་དུ་འཐད་པའི་ཕྱིར་ཏེ། དེའི་སྦྱོར་བ་དེའི་འཛིན་སྟངས་ཀྱི་ཡུལ་གྱི་གཙོ་བོ་ཡིན་པའི་ཕྱིར། མདོར་ན་སྲིད་པ་ལ་དོར་བྱ་དང༌། ཞི་བ་ལ་བླང་བྱར་མི་རྟོག་པའི་སྒོམ་པའི་དག་སའི་རྣལ་འབྱོར་དང༌། སྲིད་ཞི་མཉམ་ཉིད་ཀྱི་སྦྱོར་བ་དོན་གཅིག་ཡིན་ཞིང༌།

འདི་ནི་ཚོགས་གཉིས་ཀྱི་ནང་ཚན་དུ་གྱུར་པའི་ཡེ་ཤེས་ཀྱི་ཚོགས་ཡིན་ཏེ། འདི་ལ་ ༼༢༩༣༽ དགོངས་ནས། ཆོས་སྐུའི་རྒྱུ་སྲིད་ཞི་མཉམ་ཉིད་ཀྱི་སྦྱོར་བ་ཞེས་གསུངས་པ་ཡིན་ནོ། །འདིའི་ས་མཚམས་ནི། དག་པ་ས་གསུམ་གྱི་རྗེས་ཐོབ་ན་ཡོད་དེ། དག་སའི་མཉམ་བཞག་རྣམས་ནི་ཆོས་ཉིད་སྤྲོས་བྲལ་རྩེ་གཅིག་ཏུ་མཉམ་པར་བཞག་པ་ཡིན་པས། འཁོར་འདས་ལ་བླང་དོར་ཐ་དད་དུ་མི་རྟོག་པར་སྒོམ་པའི་དག་སའི་རྣལ་འབྱོར་དེར་མི་འབྱུང་ཞིང༌། རྗེས་ཐོབ་ཏུ་འབྱུང་བ་ཐ་དད་པ་ཡིན་ནོ། །དེ་ལྟར་ན་འཁོར་འདས་ལ་བླང་དོར་ཐ་དད་དུ་མི་རྟོག་པའི་སྦྱོར་བ་དང༌། སྲིད་ཞི་མཉམ་ཉིད་དུ་རྟོགས་པའི་སྦྱོར་བ་ཡིན་ན། སྲིད་ཞི་མཉམ་ཉིད་ཀྱི་སྦྱོར་བ་ཡིན་པས་མ་ཁྱབ་སྟེ། གཉིས་ཀ་ལ་བྱང་སེམས་དང་པོ་པའི་རྒྱུད་ཀྱི་མཁྱེན་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། འཁོར་འདས་ལ་བླང་དོར་ཐ་དད་དུ་འཛིན་པ་མེད་པའི་སྦྱོར་བ་ཡིན་པའི་ཕྱིར། ཐེག་ཆེན་འཕགས་པའི་རྒྱུད་ཀྱི་སྦྱོར་བ་ཡིན་པའི་ཕྱིར་ཏེ། བྱང་འཕགས་ཀྱི་མཁྱེན་པ་ཡིན་པའི་ཕྱིར། གོང་གི་གཉིས་པ་མ་གྲུབ་ན། དེར་ཐལ། སྲིད་ཞི་མཉམ་ཉིད་མངོན་སུམ་དུ་རྟོགས་པའི་སྦྱོར་བ་ཡིན་པའི་ཕྱིར་ཏེ། བྱང་འཕགས་ཀྱི་རྒྱུད་ཀྱི་སྦྱོར་བ་ཡིན་པའི་ཕྱིར། ཁྱབ་སྟེ། སྲིད་ཞི་མཉམ་ཉིད་མངོན་སུམ་དུ་རྟོགས་པའི་མ་མཐའ་ས་དང་པོ་ནས་འཇོག་པའི་ཕྱིར། གཉིས་པ་ཀླན་ཀ་སྤངས་པ་ནི། ལས་མེད་ལ་སོགས་ཀླན་ཀ་ཡི། །ལན་ནི་ཇི་སྐད་ ༼༢༩༤༽ བཤད་པར་ཟད། །ཞེས་པས་བསྟན་ནོ། །བཞི་པ་གཟུགས་སྐུའི་རྒྱུ་ཞིང་དག་པའི་སྦྱོར་བ་ནི། ཞིང་དག་བླ་ན་མེད་པ་ནི། །ཞེས་པ་ལ་འཕྲོས་ནས། ཞིང་དག་པའི་སྦྱོར་བ་ལ་དབྱེ་ན་དུ་ཞེ་ན། དེ་ལ་དབྱེ་ན། བཅུད་ཀྱི་ཞིང་དག་པའི་སྦྱོར་བ་དང༌། སྣོད་ཀྱི་ཞིང་དག་པའི་སྦྱོར་བ་གཉིས་སུ་ཡོད་དོ། །ཞེས་པ་ནི། སེམས་ཅན་འཇིག་རྟེན་དེ་བཞིན་དུ། །ཞེས་སོགས་ཚིགས་བཅད་གཅིག་གིས་བསྟན། འདིའི་མཚན་ཉིད་ནི་རང་ལ་སྣང་བའི་ཞིང་ཁམས་དག་པ་རབ་འབྱམས་འབའ་ཞིག་ཏུ་འཆར་བའི་ཆེད་དུ་མ་དག་པའི་ཞིང་སྦྱོང་བར་བྱེད་པའི་དག་སའི་རྗེས་ཐོབ་པའི་རྣལ་འབྱོར་དེའོ། །འདི་ནི་གཟུགས་སྐུའི་རྒྱུའི་གཙོ་བོ་ཡིན་པས།

བསོད་ནམས་ཀྱི་ཚོགས་སུ་ཤེས་པར་བྱའོ། །དེ་ལྟར་ན་གཞུང་རྩ་བར། སྦྱོར་བ་སྔ་མ་དེའི་ངོ་བོའི་སྒོ་ནས་བསྟན། འདི་དབྱེ་བའི་སྒོ་ནས་བསྟན་ཞིང༌། ཞིང་དག་སྦྱོར་བ་གཉིས་ཀ་ཡང་ཆ་མཐུན་ཙམ་དུ་མ་དག་ས་བདུན་ཡོད་དེ། མ་དག་པའི་སའི་གནས་སྐབས་ན་སྣོད་བཅུད་ཀྱི་ཞིང་སྦྱོང་བའི་ཡོངས་སྦྱོངས་བཤད་པའི་ཕྱིར། དེ་ལྟར་ན་མ་དག་སའི་ཞིང་སྦྱོང་བའི་ཡོངས་སྦྱོང་དེ་ཞིང་སྦྱོང་བའི་སྦྱོར་བ་ཡིན་ལ། ཞིང་དག་པའི་སྦྱོར་བ་མ་ཡིན་པར་ཤེས་པར་བྱ་སྟེ། ཞིང་དག་པའི་སྦྱོར་བ་ནི། རང་གང་དུ་འཚང་རྒྱ་བའི་སངས་རྒྱས་ཀྱི་ཞིང་དངོས་སུ་སྒྲུབ་པ་ལ་ཉེ་བའི་སྦྱོར་ ༼༢༩༥༽ བ་ཡིན་པས་སོ། །ལྔ་པ་ཕྲིན་ལས་ཀྱི་རྒྱུ་ཐབས་མཁས་སྦྱོར་བ་ནི། འདི་ནི་ཐབས་མཁས་བཅས་པ་ཡིན། །ཞེས་པ་ལ་འཕྲོས་ནས། ཐབས་མཁས་སྦྱོར་བ་གང་ཞེ་ན། །དེ་ལ་བཅུར་ཡོད་དེ། བདུད་བཞི་ལས་འདས་པའི་ཐབས་ལ་མཁས་པའི་སྦྱོར་བ་དང༌། འགོག་པར་ལྷུང་བ་ལ་མི་གནས་པའི་དང༌། སྔོན་གྱི་སྨོན་ལམ་གྱི་བཤུགས་ལས་འཕངས་པའི་ངང༌། ཐེག་ཆེན་ལམ་གྱི་ཐུན་མོང་མིན་པའི་མཚན་ཉིད་ཀྱི་དང༌། དམན་པའི་འབྲས་བུ་སྔོན་དུ་བྱེད་པ་ལ་མ་ཆགས་པའི་དང༌། རྣམ་པར་ཐར་པའི་སྒོ་སྟོང་པ་ཉིད་ཀྱི་དང༌། མཚན་མ་མེད་པའི་དང༌། སྨོན་པ་མེད་པའི་དང༌། ཕྱིར་མི་ལྡོག་པའི་རྟགས་ཀྱི་དང༌། ཡུལ་ཚད་མེད་པའི་ཐབས་ལ་མཁས་པའི་སྦྱོར་བ་དང་བཅུར་ཡོད་པའི་ཕྱིར། ཞེས་པ་ནི། ཡུལ་དང་སྦྱོར་བ་ཅན་འདི་ནི་ཞེས་པ་ནས། ཐབས་ལ་མཁས་པ་རྣམ་པ་བཅུ་ཞེས་པའི་བར་གྱིས་བསྟན། ཐབས་མཁས་སྦྱོར་བའི་མཚན་ཉིད་ནི། བདུད་བཞི་ལས་འདས་པ་ལ་སོགས་བཅུ་པོ་གང་རུང་གིས་བསྡུས་པའི་ཡུལ་ཐབས་མཁས་མངོན་སུམ་དུ་བྱ་བ་ལ་དུས་དང་དུས་མ་ཡིན་པར་ཤེས་པའི་དག་སའི་རྣལ་འབྱོར་དེའོ། །ཐབས་མཁས་དང་པོའི་སྐབས་སུ་བདུད་བཞི་བཅོམ་པའི་ས་མཚམས་ནི། ཐེག་ཆེན་གྱི་སྦྱོར་ལམ་ཐོབ་ནས་ལྷའི་བུའི་བདུད་བཅོམ། ས་དང་པོ་ཐོབ་ནས་ཉོན་མོངས་པ་དང་འཆི་བདག་གི་བདུད་བཅོམ།

ས་བརྒྱད་པ་ཐོབ་ནས་ཕུང་པོའི་བདུད་མངོན་འགྱུར་བ་བཅོམ། གནས་ངན་ལེན་ཕྲ་བ་རྣམས་ ༼༢༩༦༽ ནི། །ས་བཅུ་པའི་རྒྱུན་གྱི་མཐའ་མར་བཏུལ་ནས། དེའི་རྗེས་ཐོགས་སུ་སངས་རྒྱས་ཐོབ་པ་ཡིན་ཏེ། བདག་ཉིད་ཆེན་པོའི་སྡོམ་གསུམ་རབ་དབྱེ་ལས། །ས་བཅུའི་ཐ་མར་བདུད་བཏུལ་ནས། །རྫོགས་པའི་སངས་རྒྱས་ཐོབ་པར་གསུངས། །ཞེས་གསུངས་པའི་ཕྱིར། སྐབས་བཞི་པ་བསྟན་ཟིན་ཏོ།། ༈ །།སྐབས་ལྔ་པ་རྩེ་མོའི་སྦྱོར་བ་ནི། མདོར་བསྟན་དུ་རྩེ་མོར་ཕྱིན་དང་ཞེས་པ་ལས་འཕྲོས་ནས། རྣམ་རྫོགས་སྦྱོར་བའི་འོག་ཏུ་རྩེ་སྦྱོར་འཆད་པའི་རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ། བྱང་སེམས་ཀྱི་ཚོགས་ལམ་གྱི་གནས་སྐབས་སུ་རྣམ་པ་བརྒྱ་བདུན་ཅུ་རྩ་གསུམ་རེས་འཇོག་གི་ཚུལ་དུ་རྫོགས་པར་བསྒོམ་པས། སྒོམ་བྱུང་གཙོ་བོར་གྱུར་པའི་ཉམས་སྐྱེས་པ་ལ་རྩེ་སྦྱོར་དུ་འཇོག་པའི་ཕྱིར། དེས་ན་འདི་འཆད་པ་ལ་སྦྱོར་ལམ་རྩེ་སྦྱོར། མཐོང་ལམ་རྩེ་སྦྱོར། སྒོམ་ལམ་རྩེ་སྦྱོར། བར་ཆད་མེད་པའི་རྩེ་སྦྱོར། བསལ་བྱ་ལོག་སྒྲུབ་དང་ལྔར་ཡོད་པ་ལས། དང་པོ་སྦྱོར་ལམ་རྩེ་སྦྱོར་ལ། རྟགས་ཀྱི་རྩེ་སྦྱོར། རྣམ་འཕེལ་གྱི་རྩེ་སྦྱོར། བརྟན་པའི་རྩེ་སྦྱོར། སེམས་ཀུན་གནས་པའི་རྩེ་སྦྱོར་དང་བཞི་ཡོད་པའི་དང་པོ་ནི། རྨི་ལམ་ན་ཡང་ཆོས་རྣམས་ཀུན། །ཞེས་སོགས་ཚིགས་བཅད་གཅིག་དང༌། གཉིས་པ་ནི། འཛམ་བུ་གླིང་གི་སྐྱེ་བོ་སྙེད། ཞེས་སོགས་ཚིགས་བཅད་གཅིག་གིས་བསྟན། གསུམ་པ་ནི། ཀུན་མཁྱེན་ཉིད་གསུམ་ཆོས་རྣམས་ཀྱི། །ཞེས་སོགས་ཚིགས་བཅད་གཅིག་དང༌། བཞི་པ་ནི། གླིང་བཞི་པ་དང་སྟོང་དག་དང༌། །ཞེས་སོགས་ ༼༢༩༧༽ ཚིགས་བཅད་གཅིག་གིས་བསྟན། འདིར་བསྟན་སེམས་ཀུན་གནས་པའི་རྩེ་སྦྱོར་ནི། སྦྱོར་ལམ་ཆོས་མཆོག་ཏུ་གྲུབ་སྟེ། བསོད་ནམས་མང་པོ་ཉིད་ཀྱི་ནི། ཞེས་པ་དང༌། དེ་ཐོབ་བར་ཆད་མེད་པའི་རྒྱུ། བསོད་ནམས་མང་པའི་མཚན་ཉིད་དོ། །ཞེས་གསུངས་པ་གཉིས་གནད་གཅིག་པས། འདིར་སེམས་ཀུན་གནས་པའི་རྩེ་སྦྱོར་མཐོང་ལམ་མྱུར་དུ་སྐྱེ་བ་ལ་མངོན་དུ་གྱུར་པའི་རྩེ་སྦྱོར་དུ་གྲུབ་པའི་ཕྱིར།

དེ་སྦྱོར་ལམ་ཆོས་མཆོག་ཡིན་པར་གྲུབ་པའི་ཤུགས་ཀྱིས་འདིར་དངོས་བསྟན་གྱི་རྩེ་སྦྱོར་དང་པོ་གསུམ་རིམ་བཞིན། སྦྱོར་ལམ་དྲོད་དང་རྩེ་མོ་དང་བཟོད་པར་གྲུབ་པ་ཡིན་ནོ། །དེས་ན་རྩེ་སྦྱོར་གྱི་རྟགས་བཅུ་གཉིས་པོ་གང་རུང་ཐོབ་པའི་སེམས་དཔའི་རྣལ་འབྱོར་ཡིན་ན། འདིར་བསྟན་རྟགས་ཀྱི་རྩེ་སྦྱོར་ཡིན་པས་མ་ཁྱབ་སྟེ། རྟགས་བཅུ་གཉིས་པོ་གང་རུང་ཐོབ་པའི་རྩེ་སྦྱོར་ནི། སྦྱོར་ལམ་དྲོད་ནས་རྒྱུན་མཐའི་བར་ན་ཡོད་པའི་ཕྱིར། འདིར་བསྟན་རྟགས་ཀྱི་རྩེ་སྦྱོར་ནི་སྦྱོར་ལམ་དྲོད་ཁོ་ནར་ངེས་པའི་ཕྱིར་རོ། དེ་བཞིན་དུ་རྩེ་སྦྱོར་གྱི་རྣམ་འཕེལ་བཅུ་དྲུག་པོ་གང་རུང་ཐོབ་པའི་སེམས་དཔའི་རྣལ་འབྱོར་དང༌། སྤྱིར་རྣམ་འཕེལ་གྱི་རྩེ་སྦྱོར་དོན་གཅིག ས་མཚམས་སྦྱོར་ལམ་རྩེ་མོ་ནས་རྒྱུན་མཐའི་བར་ན་ཡོད། རྩེ་སྦྱོར་གྱི་བརྟན་པ་གཉིས་པོ་གང་རུང་ཐོབ་པའི་སེམས་དཔའི་རྣལ་འབྱོར་དང༌། བརྟན་པའི་རྩེ་སྦྱོར་དོན་གཅིག ས་མཚམས་སྦྱོར་ལམ་བཟོད་པ་ནས་རྒྱུན་མཐའི་བར་ན་ཡོད། བསོད་ནམས་མང་པོའི་རང་བཞིན་ཅན་དུ་གྱུར་པའི་རྩེ་སྦྱོར་གྱི་ཏིང་ངེ་འཛིན་དང༌། ཏིང་ངེ་འཛིན་དེ་ལ་རྗེས་སུ་ཡི་རང་གང་རུང་ 

༼༢༩༨༽ ཐོབ་པའི་སེམས་དཔའི་རྣལ་འབྱོར་དང༌། བརྟན་པའི་རྩེ་སྦྱོར་དོན་གཅིག ས་མཚམས་སྦྱོར་ལམ་བཟོད་པ་ནས་རྒྱུན་མཐའི་བར་ན་ཡོད། བསོད་ནམས་མང་པོའི་རང་བཞིན་དུ་གྱུར་པའི་རྩེ་སྦྱོར་གྱི་ཏིང་ངེ་དང༌། ཏིང་ངེ་འཛིན་དེ་ལ་རྗེས་སུ་ཡི་རང་གང་རུང་ཐོབ་པའི་སེམས་དཔའི་རྣལ་འབྱོར་དང༌། སེམས་ཀུན་གནས་པའི་རྩེ་སྦྱོར་དོན་གཅིག ས་མཚམས་སྦྱོར་ལམ་ཆོས་མཆོག་ནས་རྒྱུན་མཐའི་བར་ན་ཡོད་དོ། །གོང་གི་རྟགས་བཅུ་གཉིས་ནི། རྨི་ལམ་གྱི་གནས་སྐབས་སུ་ཡང་ཆོས་ཐམས་ཅད་རྨི་ལམ་ལྟ་བུར་ལྟ་བ་དང༌། སྒྲ་བརྙན་དང༌། མིག་ཡོར་དང༌། སྤྲུལ་པ་དང༌། དྲི་ཟའི་གྲོང་ཁྱེར་ལྟ་བུར་ལྟ་བ་ལ་སོགས་པ་རྨི་ལམ་གྱི་རྟགས་དྲུག་དང༌། བདག་བྱང་ཆུབ་ཏུ་ལུང་བསྟན་ན་གྲོང་ཁྱེར་ཚིག་པར་བྱེད་པའི་མེ་འདི་ཞི་བར་གྱུར་ཅིག་ཅེས་པའི་མོད་ལ་མེ་ཞི་ཞིང་ང་རྒྱལ་མེད་པ་ལ་སོགས་སད་པའི་གནས་སྐབས་རྟགས་དྲུག་གོ །རྣམ་འཕེལ་བཅུ་དྲུག་ནི། རྟག་པ་མཐའ་བཟུང་གི་དཔེས་འཛམ་བུ་གླིང་ནས་སྟོང་གསུམ་གྱི་བར་གྱི་སྐྱེ་བོ་ཀུན་སངས་རྒྱས་སུ་གྱུར་པ་ལ། བྱང་སེམས་ལས་དང་པོ་པ་ཞིག་གིས་དེ་རྣམས་ཇི་སྲིད་བཞུགས་ཀྱི་བར་དུ་མཆོད་ཅིང༌། བྱང་ཆུབ་ཏུ་བསྔོས་པའི་དགེ་བ་རྣམ་པ་དུ་མ་དཔེར་མཛད་ནས་དེ་བས་རྩེ་སྦྱོར་ཐོབ་པ་ཞིག་གིས་རང་ཉིད་རྩེ་སྦྱོར་ལ་གནས་ནས། གཞན་ལ་ཡུམ་ཉིན་གཅིག་ཙམ་བཏོན་པས་བསོད་ནམས་རྣམ་པར་འཕེལ་བ་དང༌། ཡུམ་ ༼༢༩༩༽ དང་ལྡན་པའི་ཡིད་ལ་བྱེད་པས་ཉིན་གཅིག་ལ་སོགས་པ་རང་གི་བསྒོམ་ན། བསོད་ནམས་རྣམ་པར་འཕེལ་བ་ལ་སོགས་པའི་ཕྱི་གཙོ་བོར་གྱུར་པའི་བསོད་ནམས་བརྒྱད། ནང་གཙོ་བོར་གྱུར་པའི་བསོད་ནམས་བརྒྱད་དེ་བཅུ་དྲུག་གོ །བརྟན་པ་གཉིས་ནི། ཤེས་རབ་ཆེན་པོས་དགེ་བ་བྱང་ཆུབ་ཏུ་བསྔོ་བ་དང༌། སྙིང་རྗེ་ཆེན་པོས་སེམས་ཅན་གྱི་དོན་ཡོངས་སུ་མི་གཏོང་བ་གཉིས་སོ། །འདིར་བསྟན་རྟགས་ཀྱི་རྩེ་སྦྱོར་སོགས་བཞི་པོ་རིམས་བཞིན། སྦྱོར་ལམ་དྲོད་སོགས་བཞི་དང་སྦྱོར་བ་ཉི་སྣང་དང་འགྲེལ་པ་དོན་གསལ་ལས་གསལ་བར་གསུངས་ཤིང༌།

མཐོང་ལམ་རྩེ་སྦྱོར་གྱི་སྔ་རོལ་དུ་བཤད་པས་ཀྱང༌། སྦྱོར་ལམ་དུ་གྲུབ་ལ། འོན་ཀྱང་མཐོང་སྤངས་བཞིའི་གཉེན་པོར་གྱུར་པའི་སྦྱོར་ལམ་ནི་མ་ཡིན་ཏེ། སྦྱོར་ལམ་རྗེས་ཐོབ་ཏུ་ངེས་པའི་ཕྱིར། སྐབས་བཞི་པར་སྦྱོར་ལམ་རྗེས་ཐོབ་བཞི་བསྟན་པ་དང་མི་བཟློས་ཏེ། སྐབས་བཞི་པར་སེམས་ཅན་ལ་དམིགས་པའི་བསམ་སྦྱོར་ཕུན་སུམ་ཚོགས་པའི་ལྡོག་པ་ནས་བསྟན། འདིར་ནི་རྟགས་དང་རྣམ་འཕེལ་ལ་སོགས་ཀྱི་སྒོ་ནས་བསྟན་པའི་ཕྱིར། གཉིས་པ་མཐོང་ལམ་རྩེ་སྦྱོར་ནི། ཐེག་ཆེན་གྱི་མཐོང་སྤངས་གཟུང་འཛིན་རྣམ་པར་རྟོག་པ་བཞིའི་གཉེན་པོའི་ལྡོག་པ་ནས་བསྟན་པ་ཡིན་ཏེ། ལུས་རྣམ་བཞག་ཏུ། མཐོང་ཞེས་བྱ་བའི་ལམ་ལ་ནི། །རྣམ་པར་རྟོག་པ་རྣམ་བཞི་ཡི། ། ༼༣༠༠༽ གཉེན་པོ་རྣམ་པ་བཞི་དང་ནི། །ཞེས་གསུངས་པའི་ཕྱིར། དེས་ན་འདི་ལ་སྤང་བྱ་གཟུང་འཛིན་གྱི་རྣམ་རྟོག་ངོས་བཟུང་བ་དང༌། གཉེན་པོ་མཐོང་ལམ་རྩེ་སྦྱོར་ངོས་བཟུང་བ་གཉིས་ལས། དང་པོ་ལ་བཟུང་རྟོག་དང་འཛིན་རྟོག་གཉིས། དང་པོ་ལ་འཇུག་པ་གཟུང་རྟོག་དང༌། ལྡོག་པ་གཟུང་རྟོག་གཉིས་ཀྱི་ངོ་བོ་ཡུལ་གྱི་སྒོ་ནས་དགུར་དབྱེ་བ་དང་བཅས་པ་མདོར་བསྡུས་ཏེ་འཆད་པ་ནི། འཇུག་པ་དང་ནི་ལྡོག་པ་ལ་ཞེས་སོགས་ཚིགས་བཅད་གཅིག་གིས་བསྟན། བྱང་སེམས་ཀྱི་སྤང་བྱའི་རིགས་སུ་གནས་པའི་མཐོང་སྤངས་ཤེས་སྒྲིབ་གང་ཞིག་རང་ཡུལ་ཐེག་ཆེན་གྱི་ཆོས་ལ་དམིགས་ནས་བླང་བྱའི་གཟུང་བར་མངོན་པར་ཞེན་པའི་བློ་འདིར་བསྟན་འཇུག་པ་གཟུང་རྟོག་གི་མཚན་ཉིད་དང༌། གང་ཞིག་རང་ཡུལ་ཐེག་དམན་གྱི་ཆོས་ལ་དམིགས་ནས་དོར་བྱའི་གཟུང་བར་མངོན་པར་ཞེན་པའི་བླང་དོར་འདིར་བསྟན་ལྡོག་པ་གཟུང་རྟོག་གི་མཚན་ཉིད་དོ། །དང་པོ་ལ་དབྱེ་ན། བྱང་སེམས་ལམ་གྱི་ངོ་བོ་ཉིད་ལ་འཇུག་པའི་གཟུང་རྟོག་དང༌། སངས་རྒྱས་སར་རིགས་ངེས་པ་ལ་དང༌། མཐོང་སྒོམ་གཉིས་ཡང་དག་པར་འགྲུབ་པ་ལ་དང༌། ལམ་གྱི་དམིགས་པ་ཕྱིན་ཅི་མ་ལོག་པ་དང༌། སྤང་བྱ་གཉེན་པོ་འདོར་ལེན་བྱེད་པ་ལ་དང༌།

རང་གི་མཁྱེན་གསུམ་གྱི་རྟོགས་པ་ཐོབ་པ་ལ་དང༌། ཉན་རང་ཡིད་བྱེད་ཀྱི་བསམ་པ་ཐག་བསྲིང་བར་བྱེད་པ་ལ་དབང༌། ལམ་གྱི་བྱེད་ལས་སེམས་ཅན་གྱི་དོན་བྱེད་པ་ལ་དང༌། བྱ་བའི་འབྲས་བུ་མྱང་འདས་གསུམ་ལ་ ༼༣༠༡༽ འགོད་པར་བྱེད་པ་ལ་འཇུག་པའི་གཟུང་རྟོག་དང་དགུར་ཡོད་དོ་ཅེས་པ་ནི། ངོ་བོ་ཉིད་དང་རིགས་དང་ནི། ཞེས་པ་ནས་འཇུག་པའི་ཕྱོགས་ཀྱི་རྟེན་ཅན་གྱི། །རྣམ་རྟོག་དེ་ནི་རྣམ་དགུར་འདོད། །ཅེས་པའི་བར་གྱིས་བསྟན། །དང་པོའི་མཚན་གཞི་ནི། བྱང་སེམས་ལམ་གྱི་ངོ་བོ་ཕྱིན་དྲུག་ལ་དམིགས་ནས་བླང་བྱའི་གཟུང་བར་མངོན་པར་ཞེན་པའི་བློ་ལྟ་བུ་དང༌། ཕྱི་མ་བརྒྱད་ཀྱི་མཚན་གཞི་ཡང༌། གནས་སྐབས་སངས་རྒྱས་སུ་རིགས་ངེས་པ་སོགས་དེ་དང་དེ་ལ་དམིགས་ནས་བླང་བྱའི་གཟུང་བར་མངོན་པར་ཞེན་པའི་བློ་ལྟ་བུའོ། །བསྡུ་ན་གཉིས་སུ་འདུས་ཏེ། དང་པོ་ལྔ་ནི། བྱང་སེམས་ཀྱི་ལམ་ལ་དམིགས་ནས་བླང་བྱའི་གཟུང་བར་མངོན་པར་ཞེན་པ་དང༌། ཕྱི་མ་བཞི་ནི། བྱང་སེམས་ལམ་གྱི་འབྲས་བུ་ལ་དམིགས་ནས་བླང་བྱའི་གཟུང་བར་མངོན་པར་ཞེན་པ་ཡིན་པའི་ཕྱིར། འདིར་བསྟན་འཇུག་པ་གཟུང་རྟོག་ཡིན་ན། སྐབས་དང་པོའི་དངོས་བསྟན་གྱི་གཉེན་པོའི་རྟེན་ཅན་གྱི་གཟུང་རྟོག་ཡིན་པས་ཁྱབ་ལ། སྐབས་དང་པོའི་དངོས་བསྟན་གྱི་དེ་ཡིན་ན། འདིར་བསྟན་འཇུག་པའི་གཟུང་རྟོག་ཡིན་པས་མ་ཁྱབ་སྟེ། གཉེན་པོའི་རྟེན་ཅན་གྱི་གཟུང་རྟོག་དགུའི་ནང་ཚན་དུ་གྱུར་པའི་གཟུང་རྟོག་ལྔ་པ་དང་དྲུག་པ་མ་གཏོགས་པའི་བཟུང་རྟོག་གཞན་བདུན་གྱི་མ་ངེས་པའི་ཕྱིར་ཏེ། ཇི་ལྟར་ན་བྱང་སེམས་སོ་སྐྱེའི་རྒྱུད་ཀྱི་རང་ཡུལ་དུ་གྱུར་པའི་རྣམ་བྱང་གི་ཕུང་པོ་ལ་ ༼༣༠༢༽ དམིགས་ནས་བླང་བྱའི་བཟུང་བར་མངོན་པར་ཞེན་པའི་བཟུང་རྟོགས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རྨོངས་དང་ཕུང་སོགས་བྱེ་བྲག་གིས། །དེ་ནི་སོར་སོར་རྣམ་པ་དགུ། །ཞེས་པའི་དངོས་བསྟན་གྱི་གཉེན་པོའི་རྟེན་ཅན་གྱི་བཟུང་རྟོག་དང་པོ་ཡིན་པའི་ཕྱིར་ཏེ།

དོན་གསལ་ལས། གཉེན་པོའི་རྟེན་ཅན་ཕུང་པོ་ལ་བཟུང་བར་མངོན་པར་རྟོག་པ་ཞེས་པའི་དངོས་བསྟན་གྱི་བཟུང་རྟོག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། བྱང་སེམས་ཀྱི་སྤང་བྱའི་རིགས་སུ་གནས་པའི་ཤེས་སྒྲིབ་གཟུང་རྟོག་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། རང་རྒྱལ་གྱི་སྤང་བྱའི་རིགས་སུ་གནས་པའི་ཤེས་སྒྲིབ་བཟུང་རྟོག་ཡིན་པའི་ཕྱིར་ཏེ། གཉེན་པོའི་རྟེན་ཅན་གྱི་བཟུང་རྟོག་ལྔ་པ་དང་དགུ་པ་གང་རུང་མིན་པར་གྱུར་པའི་གཉེན་པོའི་རྟེན་ཅན་གྱི་བཟུང་རྟོག་གཞན་བདུན་པོ་གང་རུང་ཡིན་པའི་ཕྱིར། འདིར་བསྟན་ལྡོག་པ་བཟུང་རྟོག་ལ་དབྱེ་ན། སྲིད་ཞི་གང་རུང་གི་མཐར་ལྟུང་བའི་རྟོགས་པ་དམན་པ་ལ་དམིགས་པའི་ལྡོག་པ་བཟུང་རྟོག་དང༌། ཡོངས་སུ་འཛིན་པ་མེད་པ་ལ་དམིགས་པའི་དང༌། སངས་རྒྱས་སྒྲུབ་པའི་ལམ་གྱི་རྣམ་པ་མ་ཚང་བ་ལ་དམིགས་པའི་དང༌། གཞན་གྱི་གདམས་ངག་གི་རྐྱེན་གྱི་དམན་པའི་བྱང་ཆུབ་ཏུ་འགྲོ་བ་ལ་དམིགས་པའི་དང༌། ཆེད་དུ་བྱ་བ་ཆེན་པོ་གསུམ་ལས་ལྡོག་པའི་དང༌། ལམ་གྱི་བྱེད་པ་ ༼༣༠༣༽ ཉི་ཚེ་བ་ལ་དམིགས་པའི་དང༌། རྒྱུན་ཞུགས་སོགས་ཀྱི་རྟོགས་པ་སྣ་ཚོགས་པ་ལ་དམིགས་པའི་དང༌། རང་དོན་དུ་མཉམ་བཞག་ལ་གནས་པ་དང༌། གཞན་དོན་དུ་གདུལ་བྱའི་ཞིང་དུ་འགྲོ་བ་ལ་དགོངས་པའི་དམིགས་པ་དང༌། དམན་པ་མྱང་འདས་ཐོབ་པའི་རྗེས་ལ་སངས་རྒྱས་སུ་འགྲོ་དགོས་པ་ལ་དམིགས་པའི་ལྡོག་པ་བཟུང་རྟོག་དང་དགུར་ཡོད་དོ་ཞེས་པ་ནི། སྲིད་དང་ཞི་བར་ལྟུང་བའི་ཕྱིར། །རྟོགས་པ་དམན་པ་ཉིད་དང་ནི། །ཞེས་པ་ནས། རྣམ་རྟོག་དགུའི་བདག་ཉིད་འདི། །ལྡོག་པའི་ཕྱོགས་ཀྱི་རྟེན་ཅན་ཏེ། །ཞེས་པའི་བར་གྱིས་བསྟན། དེ་ལྟ་བུའི་རྟོག་པ་དགུའི་ཡུལ་དགུ་པོ་ཉན་ཐོས་དང་རང་རྒྱལ་གྱི་རྒྱུད་ལ་བླང་བར་འབྱུང་བ་ཡིན་ནོ། །ཞེས་པ་ནི། ཉན་ཐོས་ལ་སོགས་ཡིད་ལས་འབྱུང༌། །ཞེས་པས་བསྟན། དང་པོའི་མཚན་གཞི་ནི། རང་ཡུལ་དུ་གྱུར་པའི་རྟོགས་པ་དམན་པ་ལ་དམིགས་ནས་དོར་བྱའི་བཟུང་བར་མངོན་པར་ཞེན་པའི་བློ་ལྟ་བུ།

དེས་ཕྱི་མ་བརྒྱད་ལའང་འགྲེ། བསྡུ་ན་གཉིས་སུ་འདུས་ཏེ། དང་པོ་ལྔ་ནི། ཐེག་དམན་གྱི་ལམ་ལ་དམིགས་ནས་དོར་བྱའི་བཟུང་བར་མངོན་པར་ཞེན་པ་དང༌། ཕྱི་མ་བཞི་ནི་ཐེག་དམན་གྱི་ལམ་གྱི་འབྲས་བུ་ལ་དམིགས་ནས་དོར་བྱའི་བཟུང་བར་མངོན་པ་ཞེན་པའི་བློ་ཡིན་པའི་ཕྱིར། འདིར་བསྟན་ལྡོག་པ་བཟུང་ ༼༣༠༤༽ རྟོག་རྣམས་ནི་སྐབས་དང་པོའི་དངོས་བསྟན་གྱི་གཞིའི་རྟེན་ཅན་གྱི་བཟུང་རྟོག་ཡིན་ཏེ། རང་ཡུལ་ཀུན་ནས་ཉོན་མོངས་ཀྱི་ཆོས་དང༌། རྣམ་བྱང་གི་ཆོས་གང་རུང་ལ་དམིགས་ནས་དོར་བྱའི་བཟུང་བར་མངོན་པར་ཞེན་པའི་བློ་ཡིན་པའི་ཕྱིར་ཏེ། རང་ཡུལ་ཐེག་དམན་གྱི་རྣམ་བྱང་གི་ཆོས་ལ་དམིགས་ནས་དོར་བྱའི་བཟུང་བར་མངོན་པར་ཞེན་པའི་བློ་ཡིན་པའི་ཕྱིར། སྐབས་དང་པོའི་དངོས་བསྟན་གྱི་གཞིའི་རྟེན་ཅན་གྱི་བཟུང་རྟོག་ལ། སྐབས་ལྔ་པའི་དངོས་བསྟན་གྱི་ལྡོག་པ་བཟུང་རྟོག་གིས་མ་ཁྱབ་སྟེ། རང་ཡུལ་དུ་གྱུར་པའི་མ་རིག་པ་ལ་དམིགས་ནས་དོར་བྱའི་བཟུང་བར་མངོན་པར་ཞེན་པ་སོགས། བཟུང་རྟོག་དང་པོ་བརྒྱད་སྐབས་ལྔ་པའི་དངོས་བསྟན་གྱི་ལྡོག་པ་ནས་བཟུང་རྟོག་མ་ཡིན་པའི་ཕྱིར་ཏེ། དེ་བརྒྱད་རང་རྒྱལ་གྱི་སྤང་བྱའི་རིགས་སུ་གནས་པའི་ཤེས་སྒྲིབ་བཟུང་རྟོག་ཡིན་པ་གང་ཞིག སྐབས་ལྔ་པའི་དངོས་བསྟན་གྱི་ལྡོག་པ་བཟུང་རྟོག་ཡིན་ན། བྱང་སེམས་ཀྱི་སྤང་བྱའི་རིགས་སུ་གནས་པའི་ཤེས་སྒྲིབ་བཟུང་རྟོག་ཡིན་དགོས་པའི་ཕྱིར། གཉིས་པ་འཛིན་རྟོག་ལ། མདོར་བསྟན་དང༌། རྒྱས་བཤད་གཉིས། དང་པོ་ནི། ཐེག་ཆེན་གྱི་མཐོང་སྤངས་འཛིན་རྟོག་ལ་དབྱེ་ན། གང་ཟག་ལ་རྫས་ཡོད་དུ་འཛིན་པའི་རྟོག་པ་དང༌། གང་ཟག་ ༼༣༠༥༽ ལ་བཏགས་ཡོད་དུ་འཛིན་པའི་རྟོག་པ་དང་གཉིས་སུ་ཡོད་ཅིང༌། དེ་གཉིས་ལ་ཡང་ཡུལ་གྱི་སྒོ་ནས་དགུ་དགུར་ཡོད་དོ་ཞེས་པ་ནི། སོ་སོའི་སྐྱེ་བོ་འཕགས་དབྱེ་བས། །ཞེས་སོགས་ཚིགས་བཅད་གཅིག་གིས་བསྟན། དེ་དག་རྟོག་པར་འཇོག་པའི་རྒྱུ་མཚན་ནི། གལ་ཏེ་བཟུང་དོན་དེ་བཞིན་མེད་ཅེས་སོགས་ཚིགས་བཅད་གཅིག་གིས་བསྟན།

མཐོང་སྤངས་འཛིན་རྟོག་ཐམས་ཅད་གོང་གི་གཉིས་པོ་དེར་མ་ངེས་ཏེ། ཆོས་ཀྱི་དབང་དུ་བྱས་པའི་རྫས་འཛིན་རྟོག་པ་དང༌། རྟགས་འཛིན་རྟོག་པ་གཉིས་མདོར་བསྟན། འདིར་ཤུགས་ལ་བསྟན་པར། རོང་སྟོན་ཐམས་ཅད་མཁྱེན་པ་དང༌། ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེངྒེ་ཡབ་སྲས་ཀྱི་བཞེད་པ་ཡིན་ནོ། །དེ་ལྟར་ན་ཐེག་ཆེན་གྱི་མཐོང་སྤངས་རྟོག་པ་གང་ཞིག རང་ཡུལ་དུ་གྱུར་པའི་གང་ཟག་དང༌། ཆོས་ཀྱི་ཟླས་ཕྱེ་བའི་དེ་གང་རུང་ལ་དམིགས་ནས། འཛིན་པ་པོར་བདེན་པར་མངོན་པར་ཞེན་པའི་བློ་སྐབས་ལྔ་པའི་དངོས་བསྟན་གྱི་མཐོང་སྤངས་རྫས་འཛིན་རྟོག་པའི་མཚན་ཉིད། དེ་ལ་དབྱེ་ན། གང་ཟག་གི་དབང་དུ་བྱས་པའི་མཐོང་སྤངས་རྫས་འཛིན་རྟོག་པ་དང༌། ཆོས་ཀྱི་དབང་དུ་བྱས་པའི་མཐོང་སྤངས་རྫས་འཛིན་རྟོག་པ་གཉིས་ལས། དང་པོ་དེ་དང༌། སེམས་ཅན་རྫས་དང་རྟགས་ཡོད་པར། །རྣམ་རྟོག་འཛིན་པ་ ༼༣༠༦༽ དག་ཏུ་འདོད། །ཞེས་པའི་དངོས་བསྟན་གྱི་རྫས་འཛིན་རྟོག་པ་དང༌། འཛིན་པ་དང་ནི་འདོར་བ་དང༌། །ཞེས་སོགས་ཤུགས་བསྟན་གྱི་རྫས་འཛིན་རྟོག་པ་རྣམས་དོན་གཅིག མཚན་ཉིད་ནི། སྔར་གྱི་དེ་གང་ཞིག རང་ཡུལ་དུ་གྱུར་པའི་གང་ཟག་ཙམ་ལ་དམིགས་ནས་འཛིན་པ་པོར་བདེན་པར་མངོན་པར་ཞེན་པའི་བློ་དེའོ། །དབྱེ་ན། སྐབས་དང་པོར་བཤད་པ་ལྟར། རང་དབང་ཅན་གྱི་བདག་ལ་དམིགས་ནས་འཛིན་པ་པོར་བདེན་པར་མངོན་པར་ཞེན་པ་སོགས་དགུ་ཡོད་དེ། དེ་དག་སོ་སོར་དགུ་བདག་ཉིད། །ཅེས་པའི་དངོས་བསྟན་གྱི་དགུ་མཚན་དང་པོ་དེ་སྐབས་དང་པོའི་དངོས་བསྟན་གྱི་རྫས་འཛིན་རྟོག་པ་དགུ་ལ་བྱེད་པ་ཡིན་ནོ། །ཆོས་ཀྱི་དབང་དུ་བྱས་པའི་རྫས་འཛིན་རྟོག་པ་དང༌། འཛིན་པ་དང་ནི་འདོར་བ་དང༌། །ཞེས་སོགས་རྒྱས་བཤད་ཀྱི་དངོས་བསྟན་གྱི་རྫས་འཛིན་རྟོག་པ་དང༌། སོ་སོ་སྐྱེ་བོ་འཕགས་དབྱེ་བས་ཞེས་སོགས་མདོར་བསྟན་གྱི་ཤུགས་ལ་བསྟན་པའི་རྫས་འཛིན་རྟོག་པ་རྣམས་དོན་གཅིག མཚན་ཉིད་ནི། རང་ཡུལ་དུ་གྱུར་པའི་ཆོས་ཙམ་ལ་དམིགས་ནས་ཞེས་སྦྱར་ལ།

གཞན་རྣམས་སྔ་མ་བཞིན་ནོ། །དབྱེ་བ་ནི་རྒྱས་བཤད་དུ་འབྱུང་ངོ༌། །དེ་ལྟར་རྫས་འཛིན་རྟོག་པ་ལ་གཉིས་ལས། དང་པོ་ནི། ཉན་ཐོས་ཀྱི་སྤངས་བྱའི་རིགས་སུ་གནས་པའི་ཉོན་སྒྲིབ་དང༌། ཕྱི་མ་ནི་བྱང་སེམས་ ༼༣༠༧༽ ཀྱི་སྤངས་བྱའི་རིགས་སུ་གནས་པའི་ཤེས་སྒྲིབ་ཡིན་ཏེ། སྐབས་དང་པོའི་ཐད་ཀྱི་འདི་ཉིད་ལས། རྫས་འཛིན་རྟོག་པ་ལ་གང་ཟག་ལ་རྫས་ཡོད་དུ་འཛིན་པ་ནི། གང་ཟག་གི་བདག་འཛིན་ཡིན་ཏེ་ཉན་ཐོས་ཀྱི་སྤངས་བྱའི་རིགས་སུ་གནས་པའི་ཉོན་སྒྲིབ་དང༌། ཆོས་ལ་རྫས་ཡོད་དུ་འཛིན་པ་དང༌། རྟག་འཛིན་རྟོག་པ་གཉིས་ནི། ཆོས་ཀྱི་བདག་འཛིན་ཡིན་པས། བྱང་སེམས་ཀྱི་སྤངས་བྱའི་རིགས་སུ་གནས་པའི་ཤེས་སྒྲིབ་ཡིན་པའི་ཕྱིར་ཞེས་གསུངས་པའི་ཕྱིར། གཉིས་པ་རྟགས་འཛིན་རྟོག་པ་ལ། གང་ཟག་གི་དབང་དུ་བྱས་པའི་མཐོང་སྤངས་བཏགས་འཛིན་རྟོག་པ་དང༌། ཆོས་ཀྱི་དབང་དུ་བྱས་པའི་མཐོང་སྤངས་བཏགས་འཛིན་རྟོག་པ་དང་གཉིས་ལས། དང་པོ་དེ་དང༌། སེམས་ཅན་རྫས་དང་བཏགས་ཡོད་པ། །རྣམ་རྟོག་འཛིན་པ་དག་ཏུ་འདོད། །ཞེས་པའི་དངོས་བསྟན་གྱི་བཏགས་འཛིན་རྟོག་པ་དང༌། ཆེད་བཞིན་ངེས་པར་མི་འབྱུང་དང༌། །ཞེས་སོགས་ཤུགས་བསྟན་གྱི་བཏགས་འཛིན་རྟོག་པ་རྣམས་དོན་གཅིག མཚན་ཉིད་ནི། སྔར་གྱི་དེ་གང་ཞིག རང་ཡུལ་དུ་གྱུར་པའི་གང་ཟག་ཙམ་ལ་དམིགས་ནས་འཛིན་པ་པོར་རྟགས་པ་ཙམ་དུ་མངོན་པར་ཞེན་པའི་བློའོ། །དབྱེ་ན་སྐབས་དང་པོར་བཤད་པ་ལྟར་ཕུང་པོ་ལ་བརྟེན་ནས་བཏགས་པར་ཡོད་པའི་གང་ཟག་ལ་དམིགས་ནས་ ༼༣༠༨༽ འཛིན་པ་པོར་བཏགས་པ་ཙམ་དུ་མངོན་པར་ཞེན་པ་སོགས་དགུ་ཡོད་དེ། དེ་དག་སོ་སོར་དགུ་བདག་ཉིད། །ཅེས་པའི་དངོས་བསྟན་གྱི་དགུ་མཚན་གཉིས་པོ་དེ་སྐབས་དང་པོའི་དངོས་བསྟན་གྱི་བཏགས་འཛིན་རྟོག་པ་དགུ་ལ་བྱེད་པ་ཡིན་ནོ། །དགུ་མཚན་གཉིས་པོ་དེ་འདིར་རྒྱས་བཤད་དུ་མི་འབྱུང་བ་ནི་སྐབས་དང་པོར་བསྟན་ཟིན་པ་ལ་དགོངས་སོ། །དེས་ན་འདིར་མདོ་རྒྱས་དངོས་བསྟན་མཐུན་པར་མི་འཆད་པའི་རྒྱུ་མཚན་དེ་ཡིན་ཏེ།

མདོར་བསྟན་དུ་གང་ཟག་གི་དབང་དུ་བྱས་པའི་འཛིན་རྟོག་གཉིས་དང༌། དེ་གཉིས་ལ་དབྱེ་ན། དགུ་དགུ་ཡོད་པ་ཙམ་ཞིག་བསྟན་ནས། དགུ་པོ་གཉིས་ཀྱི་ངོས་འཛིན་སྐབས་དང་པོར་བསྟན་ཟིན་པས་རྒྱས་བཤད་དུ་མི་འབྱུང་བའི་གནད་དེ་ཡིན་ལ། ཆོས་ཀྱི་དབང་དུ་བྱས་པའི་འཛིན་རྟོག་གཉིས་རྒྱས་བཤད་དུ་དབྱེ་བ་དགུ་དགུ་ངོས་འཛིན་དང་བཅས་ཏེ་འཆད་པ་ལ་དགོངས་ནས། མདོར་བསྟན་དུ་དངོས་སུ་མ་བསྟན་པ་ཡིན་ནོ། །རྒྱལ་བ་བྱམས་མགོན་དགེས་པའི་ཞལ་གྱི་པདྨོ་བཞེད་པར་སྨོན་ནོ། །གཉིས་པ་ཆོས་ཀྱི་དབང་དུ་བྱས་པའི་མཐོང་སྤངས་བཏགས་འཛིན་རྟོག་པ་དང༌། ཆེད་བཞིན་ངེས་པ་མི་འབྱུང་དང༌། ཞེས་སོགས་རྒྱས་བཤད་ཀྱི་དངོས་བསྟན་གྱི་བཏགས་འཛིན་རྟོག་པ་དང༌། སོ་སོ་སྐྱེ་བོ་འཕགས་དབྱེ་བས། །ཞེས་སོགས་མདོར་བསྟན་གྱི་ཤུགས་ལ་བསྟན་ ༼༣༠༩༽ པའི་བཏགས་འཛིན་རྟོག་པ་རྣམས་དོན་གཅིག མཚན་ཉིད་ནི། ཐེག་ཆེན་གྱི་མཐོང་སྤངས་རྟོག་པ་གང་ཞིག རང་ཡུལ་དུ་གྱུར་པའི་ཆོས་ཙམ་ལ་དམིགས་ནས། འཛིན་པ་པོར་བཏགས་པ་ཙམ་དུ་མངོན་པར་ཞེན་པའི་བློའོ། །དབྱེ་བ་ནི་རྒྱས་བཤད་དུ་འབྱུང་ངོ༌། །འདིར་ཉང་སྟོད་བཀའ་ཆེན་པས། སྐབས་ལྔ་པའི་དངོས་བསྟན་གྱི་རྫས་འཛིན་རྟོག་པའི་མཚན་ཉིད་ཀྱི་ཟུར་དུ་ཡང༌། མཐོང་སྤངས་ཤེས་སྒྲིབ་གང་ཞིག་གསུངས་པ་མི་འཐད་དེ། གང་ཟག་ལ་རྫས་ཡོད་དུ་འཛིན་པའི་མཐོང་སྤངས་རྟོག་པ་ཆོས་ཅན། མཚན་ཉིད་ཀྱི་ཟུར་དེར་ཐལ་སྐབས་ལྔ་པའི་དངོས་བསྟན་གྱི་རྫས་འཛིན་རྟོག་པ་འཛིན་པའི་ཕྱིར། མ་གྲུབ་ན། དེར་ཐལ། སོ་སོ་སྐྱེ་བ་འཕགས་དབྱེ་བས། ཞེས་སོགས་ཀྱི་དངོས་བསྟན་གྱི་རྫས་འཛིན་རྟོག་པ་ཡིན་པའི་ཕྱིར། སེམས་ཅན་རྫས་དང་བཏགས་ཡོད་པ། །རྣམ་རྟོག་འཛིན་པ་དག་ཏུ་འདོད། ཞེས་པའི་དངོས་བསྟན་གྱི་འཛིན་རྟོག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཤེས་སྒྲིབ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ཉོན་སྒྲིབ་ཡིན་པའི་ཕྱིར།

གང་ཟག་གི་བདག་འཛིན་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དེས་ན་འདིར་བསྟན་རྫས་འཛིན་རྟོག་པ་ནི། སོ་སྐྱེའི་ཁོ་ནའི་རྒྱུད་ལ་ཡོད་པ་དང༌། 

༼༣༡༠༽ འདིར་བསྟན་བཏགས་འཛིན་རྟོག་པ་ནི་འཕགས་པ་ཁོ་ནའི་རྒྱུད་ལ་ཡོད་པར་ངེས་ཏེ། སོ་སོ་སྐྱེ་བོ་འཕགས་དབྱེ་བས། །ཞེས་པས་རྟེན་གྱི་གང་ཟག་སྐྱེ་འཕགས་སོ་སོར་ངེས་པར་བསྟན་པའི་ཕྱིར། འོན་ཀྱང་འདིར་བསྟན་མཐོང་སྤང་བཏགས་འཛིན་རྟོག་པ་བྱང་འཕགས་ཀྱི་རྒྱུད་ལ་ནམ་ཡང་མི་ལྡན་ཏེ། ཐེག་ཆེན་གྱི་མཐོང་ལམ་བར་ཆད་མེད་ལམ་ལ་སྡུག་བསྔལ་ཆོས་བཟོད་ཀྱི་ཁྱབ་པ་གང་ཞིག་སྡུག་བསྔལ་ཆོས་བཟོད་ཀྱི་མཐོང་སྤངས་རྟོག་པ་བཞི་སླར་མི་སྐྱེ་བའི་ཆོས་ཅན་དུ་བྱས་པའི་ཕྱིར། འདིར་དཔྱོད་ལྡན་ལ་དོགས་པ་བཀོད་པ་ནི། གང་ཟག་བཏགས་པ་ཙམ་དུ་མངོན་ཞེན་པ། སྦྱོར་ལམ་རྗེས་ཐོབ་ཙམ་དུ་ཡོད་པས་ན། །གང་ཟག་བཏགས་ཡོད་འཛིན་པ་རྒྱུད་ལྡན་ནི། །འཕགས་པ་ཁོ་ནར་བཤད་འདི་ཇི་ལྟར་ཡིན། །ཞེས་པའོ། །དེ་ལྟར་ན་ཐེག་ཆེན་འཕགས་པ་ཡིན་ན་མཐོང་སྤངས་རྟོག་པ་རྒྱུད་ལ་མི་ལྡན་པས་ཁྱབ་ཅིང༌། དེ་སྤངས་པས་མ་ཁྱབ་སྟེ། ཐེག་ཆེན་མཐོང་ལམ་སྡུག་བསྔལ་ཆོས་བཟོད་པ་དེ། མཐོང་སྤངས་སྤོང་བཞིན་པའི་སྤོང་བ་གཉེན་པོ་ལ་གནས་པས་རང་རྒྱུད་ལ་མཐོང་སྤངས་འགགས་ཟིན་ཀྱང་དེ་སྤངས་པར་མི་འཇོག་པའི་ཕྱིར་ཏེ། དེ་སྤོང་བའི་བྱ་བ་མ་རྫོགས་པའི་ཕྱིར། དེས་སྤང་བྱ་ཀུན་ལ་རིགས་འགྲེ་ཞིང༌། སྤང་བྱ་དེའི་སྤོང་བའི་གཉེན་པོ་སྐྱེས་པ་ ༼༣༡༡༽ དང་སྤང་བྱ་འགགས་པ་དུས་མཉམ་པ་ནི། འཇིག་རྟེན་གྱི་དཔེས་ཀྱང་ཤེས་ཏེ། དོན་གསལ་ལས། རྐུན་པོ་བྱུང་བ་དང་སྒོ་ཕར་བཅད་པ་ལྟར་དུས་མཉམ་དུ་གཉེན་པོ་དང༌། མི་མཐུན་པའི་ཕྱོགས་སྐྱེ་བ་དང་འགག་པ་དགག་གོ །ཞེས་གསུངས་པའི་ཕྱིར། དེས་མཚོན་ནས་སེམས་ཅན་ཡིན་ན། སྒྲིབ་པ་མ་སྤངས་པས་ཁྱབ། མ་སྤང་ན། སྒྲིབ་པ་རྒྱུད་ལྡན་ཡིན་པས་མ་ཁྱབ་སྟེ། བྱང་སེམས་རྒྱུན་མཐའ་པའི་རྒྱུད་ལ་སྒྲིབ་པ་མེད་པའི་ཕྱིར། དེའི་རྒྱུད་ལ་སྒྲིབ་པ་ཡོད་ན། དེའི་རྒྱུད་ལ་སྒྲིབ་པ་ཕྲ་ཞིང་ཕྲ་བ་ཡོད་དགོས་པ་ལས། དེའི་རྒྱུད་ལ་དེ་ཡང་མེད་པའི་ཕྱིར། རྒྱུན་མཐའི་ཡེ་ཤེས་དེ་སྒྲིབ་པ་ཕྲ་ཞིང་ཕྲ་བ་སྤོང་བའི་གཉེན་པོ་ཡིན་པའི་ཕྱིར།

མདོར་ན་གང་ཟག་གི་དབང་དུ་བྱས་པའི་རྫས་འཛིན་རྟོག་པ་ནི། གང་ཟག་རྫས་ཡོད་ལ་དམིགས་ནས་བདེན་པར་མངོན་པར་ཞེན་པ་དང༌། གང་ཟག་གི་དབང་དུ་བྱས་པའི་རྟགས་འཛིན་རྟོག་པ་ནི། གང་ཟག་རྟགས་ཡོད་ལ་དམིགས་ནས་རྟགས་པ་ཙམ་དུ་མངོན་པར་ཞེན་པའི་བློར་ཤེས་པར་བྱའོ། །གཉིས་པ་རྒྱས་བཤད་ནི། དེ་དག་སོ་སོའི་དགུ་བདག་ཉིད། །ཅེས་པ་ལ་འཕྲོས་ནས། རྫས་འཛིན་རྟོག་པ་དགུ་པོ་གང་ཞེ་ན། ཆོས་ཀྱི་དབང་དུ་བྱས་པ་འི་རྫས་འཛིན་རྟོག་པ་དགུ་སྔར་བཤད་མ་ཚར་བས་དེ་འཆད་པ་ ༼༣༡༢༽ ནི། ཆོས་ཀྱི་དབང་དུ་བྱས་པའི་རྫས་འཛིན་རྟོག་པ་དེ་ལ་དབྱེ་ན་དགུ་ཡོད་དེ། བླང་བྱ་དང་སྤང་བྱ་འདོར་ལེན་ལ་དམིགས་ནས་བདེན་པར་མངོན་པར་ཞེན་པ་དང༌། ཆོས་ཐམས་ཅད་བདེན་པར་ཡིད་ལ་བྱེད་པར་དམིགས་ནས་དང༌། ཁམས་གསུམ་པོ་དག་དང་ཉེ་བར་འབྲེལ་བ་ལ་དམིགས༴ གཟུགས་སོགས་ལ་མཚན་འཛིན་གྱི་གནས་པ་ལ༴ གཟུགས་སོགས་ལ་མངོན་པར་ཞེན་པ་ལ༴ གཟུགས་སོགས་ཆོས་ཀྱི་དངོས་པོ་ཐ་དད་དུ་བཏགས་པ་ཙམ་ལ༴ སྦྱིན་སོགས་ལ་འཁོར་གསུམ་དུ་ཆགས་པ་ལ༴ འཁོར་འདས་ལ་བླང་དོར་དུ་འཛིན་པའི་གཉེན་པོ་ལ༴ སྦྱིན་སོགས་ཀྱང་ཇི་ལྟར་འདོད་པ་བཞིན་བྱང་ཆུབ་ཏུ་འགྲོ་བའི་ནུས་པ་ཉམས་པ་ལ་དམིགས་ནས་བདེན་པར་མངོན་པར་ཞེན་པ་དང་དགུར་ཡོད་པའི་ཕྱིར་ཞེས་པ་ནི། འཛིན་པ་དང་ནི་འདོར་བ་དང༌། །ཞེས་པ་ནས། འཛིན་པ་དང་པོར་ཤེས་པར་བྱ། །ཞེས་པའི་བར་གྱིས་བསྟན། །འདི་དག་ཆོས་ལ་བདེན་འཛིན་ཞུགས་པས་ཆོས་ཀྱི་བདག་འཛིན་ཡིན་ཏེ། འདི་དག་གི་ཡུལ་འཛིན་འདོར་སོགས་དགུ་པོ་དེ་ཆོས་དང་གང་ཟག་གཉིས་ཀྱི་ཟླས་ཕྱེ་བའི་ཆོས་སུ་འཇོག་པའི་ཕྱིར། དེ་སྐད་དུ་འདི་ཉིད་ལས། རྒྱས་བཤད་དུ་ཆོས་ཀྱི་དབང་དུ་བྱས་པའི་རྫས་འཛིན་རྟོག་པ་དངོས་སུ་བསྟན་པས། དེའི་ཡུལ་དེ་ལ་འཛིན་འདོར་སོགས་ཆོས་དགུར་ཕྱེ་ ༼༣༡༣༽ ནས་གསུངས་པའི་ཕྱིར་རོ། །ཞེས་གསུངས་པ་ཡིན་ནོ། །དེ་བཞིན་དུ་གཉིས་པ་ཆོས་ཀྱི་དབང་དུ་བྱས་པའི་བཏགས་འཛིན་རྟོག་པ་ཡང་དགུར་ཡོད་དེ།

ཐེག་ཆེན་གྱི་ཆེད་དུ་བྱ་བ་བཞིན་ངེས་པར་མི་འབྱུང་བ་དང༌། དམན་པའི་བྱང་ཆུབ་ཏུ་ངེས་པར་འབྱུང་བ་ལ་དམིགས་ནས་རྟགས་པ་ཙམ་དུ་མངོན་པར་ཞེན་པ་དང༌། ཐེག་ཆེན་གྱི་ལམ་ལ་ལམ་མ་ཡིན་པར་འཛིན་པ་ལ་ལ་དམིགས་ནས་དང༌། རྒྱུ་འགག་པ་དང་འབྲས་བུ་སྐྱེ་བ་ལ་དམིགས་ནས་དང༌། ལམ་གྱི་དངོས་པོ་མངོན་གྱུར་དུ་ལྡན་པ་དང་མི་ལྡན་པ་ལ་དམིགས་ནས་དང༌། གཟུགས་སོགས་ལ་མི་གནས་པའི་ཚུལ་གྱི་གནས་པ་དམིགས་ནས་དང༌། ཐེག་ཆེན་གྱི་རིགས་འཇིག་པར་བྱེད་པ་ལ་དམིགས་ནས་དང༌། དོན་དམ་པར་བྱང་ཆུབ་དོན་དུ་གཉེར་བ་མེད་པ་ལ་དམིགས་ནས་དང༌། དོན་དམ་པར་བྱང་ཆུབ་ཀྱི་རྒྱུ་མེད་པ་ལ་དམིགས་ནས་དང༌། བདུད་སོགས་ཀྱི་ཕྱིར་རྒོལ་བ་ལ་དམིགས་ནས་བཏགས་པ་ཙམ་དུ་མངོན་པར་ཞེན་པ་དང་དགུ་ཡོད་པའི་ཕྱིར་ཞེས་པ་ནི། ཆེད་བཞིན་ངེས་པར་མི་འབྱུང་དང༌། །ཞེས་པ་ནས། འཛིན་པའི་རྣམ་རྟོག་གཞན་ཡིན་ནོ། །ཞེས་པའི་བར་གྱིས་བསྟན། རྒྱས་བཤད་ཀྱི་སྐབས་ཀྱི་འཛིན་རྟོག་གཉིས་ཀྱང་སྐབས་དང་པོར། རྫས་དང་རྟགས་པའི་བརྟེན་ཅན་གྱི། །འཛིན་པ་རྣམ་པ་གཉིས་སུ་འདོད། །ཞེས་པའི་དངོས་བསྟན་གྱི་འཛིན་རྟོག་ཡིན་ཏེ། ཚིག་རྐང་གཉིས་པོ་དེས་ཐེག་ཆེན་གྱི་ ༼༣༡༤༽ མཐོང་སྤངས་རྫས་འཛིན་རྟོག་པ་དང༌། བཏགས་འཛིན་རྟོག་པ་མཐའ་དག་དངོས་སུ་བསྟན་པའི་ཕྱིར། རང་དབང་བདག་སོགས་ངོ་བོ་དང༌། ཞེས་སོགས་རྐང་པ་གཉིས་ཀྱི་དངོས་བསྟན་གྱི་འཛིན་རྟོག་མ་ཡིན་ཏེ། རྐང་པ་གཉིས་པོ་དེའི་དངོས་བསྟན་གྱི་འཛིན་རྟོག་ཡིན་ན། གང་ཟག་གི་དབང་དུ་བྱས་པའི་འཛིན་རྟོག་ཡིན་པས་ཁྱབ་པར་སྔར་བཤད་ཟིན་པ་ལྟར་རོ། །གཉིས་པ་གཉེན་པོ་མཐོང་ལམ་རྩེ་སྦྱོར་ལ་མཐོང་ལམ་གྱི་རྒྱུ། གཉེན་པོས་སྤང་བྱ་སྤོང་བའི་ཚུལ། གཉེན་པོ་མཐོང་ལམ་རྩེ་སྦྱོར་དངོས་དང་གསུམ་ལས། དང་པོ་ནི། བྱང་ཆུབ་ལ་གཞན་ཞེས་སོགས་ཚིགས་བཅད་གཅིག་གིས་བསྟན། གཉིས་པ་ལ་དབུ་མའི་པའི་ལུགས་ཀྱི་སྤང་བྱ་སྤོང་ཚུལ་འཐད་པ། དངོས་སྨྲ་བའི་ལུགས་ཀྱི་སྤང་བྱ་སྤོང་ཚུལ་མི་འཐད་པ།

ཤེས་བྱེད་ཀྱི་ལུང་དང་སྦྱར་བ་དང་གསུམ་ལས། དང་པོ་ནི། དྲི་མ་ཟད་དང་ཞེས་སོགས་ཚིགས་བཅད་གཉིས་ཀྱིས་བསྟན། གཉིས་པ་ནི། གཞན་གྱི་ཆོས་རྣམས་ཀྱང་ཡོད་ལ། ཞེས་སོགས་ཚིགས་བཅད་གཅིག་གིས་བསྟན། གསུམ་པ་ནི། འདི་ལ་གསལ་བྱ་ཞེས་སོགས་ཚིགས་བཅད་གཅིག་གིས་བསྟན། གསུམ་པ་གཉེན་པོ་མཐོང་ལམ་རྩེ་སྦྱོར་དངོས་ནི། ཐེག་ཆེན་གྱི་མཐོང་ལམ་སྐད་ཅིག་མ་བཅུ་དྲུག་གི་ནང་ནས་སྐད་ཅིག་མ་དང་པོ་སྡུག་བསྔལ་ཆོས་བཟོད་ཁོ་ན་ ༼༣༡༥༽ མཐོང་སྤངས་རྟོག་པ་བཞི་གཅིག་ཆར་སྤོང་བའི་གཉེན་པོ་མཐོང་ལམ་རྩེ་སྦྱོར་ཡིན་ནོ་ཞེས་པ་ནི། སྦྱིན་པ་ལ་སོགས་རེ་རེ་ནི། ཞེས་སོགས་ཚིགས་བཅད་གཅིག་གིས་བསྟན། དེ་ལྟ་བུའི་སྡུག་བསྔལ་ཆོས་བཟོད་དེ་ལ་མཐོང་སྤངས་གཟུང་འཛིན་གྱི་རྣམ་རྟོག་བཞི་སྤོང་བའི་ལྡོག་ཆ་ནས་མཐོང་ལམ་རྩེ་སྦྱོར་བཞི་དང༌། མཐོང་སྤངས་གཉེན་པོའི་ཚོགས་སྒྲུབ་བཞིར་འཇོག་ཅིང༌། དེར་མ་ཟད་མཐོང་སྤངས་བཞི་ལ་དགུ་དགུར་ཕྱེ་བའི་དགུ་བཞི་སུམ་ཅུ་རྩ་དྲུག་སྤོང་བའི་ལྡོག་པ་ནས། གཉེན་པོ་མཐོང་ལམ་རྩེ་སྦྱོར་སུམ་ཅུ་རྩ་དྲུག་ཏུ་ཡང་འཇོག་པ་ཡིན་ཏེ། དོན་གསལ་ལས། སྐད་ཅིག་མ་གཅིག་པ་སྡུག་བསྔལ་ལ་ཆོས་ཤེས་པའི་བཟོད་པས་བསྡུས་པ་འཁོར་གསུམ་རྣམ་པར་དག་པས་རབ་ཏུ་ཕྱེ་བ། རྣམ་པ་སུམ་ཅུ་རྩ་དྲུག་ཅན་སྐྱེས་པ་གང་ཡིན་པ་དེ་ནི། རྩེ་མོའི་མངོན་པར་རྟོགས་པ་འདིར་མཐོང་བའི་ལམ་ཡིན་ནོ། །ཞེས་གསུངས་པའི་ཕྱིར། འདིར་བསྟན་མཐོང་ལམ་སུམ་ཅུ་རྩ་དྲུག་གི་ནང་མཚན་དུ་གྱུར་པའི་མཐོང་ལམ་དང་པོ་ནས་སུམ་ཅུ་རྩ་དྲུག་གི་བར་དོན་གཅིག་སྟེ། ཐེག་ཆེན་གྱི་མཐོང་ལམ་སྡུག་བསྔལ་ཆོས་བཟོད་གཅིག་ཉིད་ལ་དེ་དག་ཏུ་འཇོག་པའི་ཕྱིར། སྐད་ཅིག་མ་ཕྱི་མ་བཅོ་ལྔ་ནི་ངེས་མཚོན་ནས་བསྟན་པས། བཅུ་དྲུག་རྫོགས་རྗེས་སུ་རྣམ་ཐར་བརྒྱད་དང་སྙོམས་འཇུག་དགུ་ལ་ལུགས་ ༼༣༡༦༽ འབྱུང་དང་ལུགས་ལྡོག་ཏུ་སྙོམས་པར་འཇུག་པ་ས་དང་པོའི་ཁྱད་པར་ལམ་གྱི་ངོ་བོར་གྱུར་པའི་ཏིང་ངེ་འཛིན་སེངྒེ་རྣམ་སྒྱིངས་འབྱུང་བ་ཡིན་ནོ། །ཞེས་པ་ནི།

དེ་ནས་སེངྒེ་རྣམ་སྒྱིངས་པའི། །ཏིང་ངེ་འཛིན་ལ་སྙོམས་བཞུགས་ནས། །ཞེས་པས་བསྟན། དེ་ལྟར་ན་ཐེག་ཆེན་གྱི་མཐོང་ལམ་ལ་སྐད་ཅིག་མ་བཅུ་དྲུག་ཁོ་ནར་གྲངས་ངེས་པས། ཏིང་ངེ་འཛིན་སེངྒེ་རྣམ་སྒྱིངས་འདི་ནས། ཐེག་ཆེན་གྱི་སྒོམ་ལམ་གྱི་མགོ་འཛིན་ཅིང༌། འདི་ཆོས་ཅན་ཏིང་ངེ་འཛིན་ལ་མཉམ་པར་བཞག་པ་ཡིན་པས། ཐེག་ཆེན་འཕགས་པའི་མཉམ་བཞག་མཚན་ཉིད་པ་མ་ཡིན་ཏེ། ཆོས་ཉིད་སྤྲོས་བྲལ་ལ་མཉམ་པར་བཞག་པ་མ་ཡིན་པའི་ཕྱིར། དེས་མཚོན་ནས་ས་དང་པོའི་རྗེས་ཐོབ་ཏུ་འགྱུར་བའི་སྦྱོར་བ་སེངྒེ་རྣམ་སྒྱིངས་དང༌། དངོས་གཞི་ཐོད་རྒལ་རྣམས་ཀྱང་མཉམ་བཞག་གི་མིང་ཙམ་ལས་དོན་ལ་རྗེས་ཐོབ་ཀྱི་མཁྱེན་པར་བསྡུ་དགོས་སོ། །ཏིང་ངེ་འཛིན་སེངྒེ་རྣམ་སྒྱིངས་དེ་ལས་ལངས་ནས། རྟེན་འབྲེལ་ཡན་ལག་བཅུ་གཉིས་ལ་མ་རིག་པ་ནས་རྒ་ཤིའི་བར་དུ་ལུགས་མཐུན་དང༌། རྒ་ཤི་ནས་མ་རིག་པའི་བར་དུ་ལུགས་མི་མཐུན་ལ་རྟོག་པར་བྱེད་ཅིང༌། དེས་མཚོན་ནས་ས་དང་པོའི་ཡོན་ཏན་བརྒྱ་ཕྲག་བཅུ་གཉིས་དང༌། མཐོང་ལམ་སྐད་ཅིག་མ་བཅུ་དྲུག་གིས་དྲངས་པའི་ངེས་ཤེས་བཅུ་དྲུག་པོ་རྣམས་དང༌། ཡོངས་སྦྱོང་བཅུ་ལ་སོགས་པ་ས་དང་པོའི་རྗེས་ཐོབ་ཀྱི་ཉམས་ལེན་མ་ལུས་པ་འབྱུང་ཞིང༌། དེའི་ཚེ་སྒོམ་སྤངས་སྤོང་བ་ལ་ ༼༣༡༧༽ མངོན་དུ་ཕྱོགས་པས་ན། ཏིང་ངེ་འཛིན་གྱི་རྩ་ལ་སྦྱངས་དགོས་པས། ས་དང་པོར་རང་གི་ངོས་སྐལ་གྱི་སྦྱོར་བ་སེངྒེ་རྣམ་སྒྱིངས་དང་དངོས་གཞི་ཐོད་རྒལ་རྣམས་འབྱུང་བ་ཡིན་ནོ་ཞེས་པ་ནི། རྟེན་ཅིང་འབྲེལ་འབྱུང་ལུགས་མཐུན་དང༌། །ཞེས་པ་ནས་འགོག་པའི་བར་དུ་མི་འདྲར་འགྲོ། ཞེས་པའི་བར་གྱིས་བསྟན། སྦྱོར་བ་སེངྒེ་རྣམ་སྒྱིངས་ཀྱི་དགོས་པ་ནི། དངོས་གཞི་ཐོད་རྒལ་ཐོབ་པའི་ཆེད་དུ་ཡིན་ཞིང༌། དངོས་གཞི་ཐོད་རྒལ་ནི་ས་བདུན་པ་མན་ཆད་དུ་སྙོམས་འཇུག་གི་ཡོན་ཏན་ལ་དབང་མ་ཐོབ་པ་ཐོབ་པའི་ཆེད་དང༌། ས་བརྒྱད་པ་ཡན་ཆད་དུ་དབང་ཐོབ་ཟིན་སྤེལ་བའི་ཕྱིར་དུ་འཇུག་པས།

ས་བཅུའི་རྗེས་ཐོབ་རྣམས་ལ་སྦྱོར་སེང་དང་དངོས་གཞི་ཐོད་རྒལ་ཡོད་མོད། དངོས་སུ་བསྟན་པའི་སྦྱོར་སེང་དང་དངོས་གཞི་ཐོད་རྒལ་རྣམས་ས་དང་པོའི་གནས་སྐབས་ཀྱི་དེ་རྣམས་ཡིན་ཏེ། འདིར་སྐབས་ཀྱི་ཏིང་ངེ་འཛིན་སེངྒེ་རྣམ་སྒྱིངས་དང༌། དངོས་གཞི་ཐོད་རྒལ་གྱི་མདོ་སྦྱོར་རྣམས་མཐོང་ལམ་རྩེ་སྦྱོར་གྱི་གནས་སྐབས་ཀྱི་ཤེར་ཕྱིན་གྱི་བསྡུ་བྱར་གྱུར་པའི་བསམ་གཏན་གྱི་ཕར་ཕྱིན་སྟོན་པའི་སྐབས་སུ་རིམ་ཅན་དུ་འབྱུང་བས་ཤེས་སོ། །འོ་ན་མཐོང་ལམ་རྩེ་སྦྱོར་དུ་འདི་དག་ཐོབ་བམ་ཞེ་ན། དེ་རྣམ་ཐར་བརྒྱད་དང་སྙོམས་འཇུག་དགུ་མངོན་དུ་བྱེད་པའི་ནུས་པ་ཐོབ་ནས་སླར་དེ་དག་ལ་དབང་ཐོབ་པའི་ཕྱིར་དུ་འཇུག་པ་ལ། ༼༣༡༨༽ ཁྱད་པར་ལམ་གྱི་ངོ་བོར་གྱུར་པའི་ཏིང་ངེ་འཛིན་སེངྒེ་རྣམ་སྒྱིངས་དང༌། སྦྱོར་སེང་དང་དངོས་གཞིའི་ཐོད་རྒལ་ཆུང་འབྲིང་ཆེན་པོ་རྣམས་སུ་ཡོད་པ་ཡིན་ནོ། །གསུམ་པ་སྒོམ་ལམ་རྩེ་སྦྱོར་ལ། སྤང་བྱ་རྣམ་རྟོག་དང༌། སྤོང་བྱེད་གྱི་གཉེན་པོ་དང༌། གཉེན་པོ་ལ་བརྟེན་ནས་ཐོབ་པའི་ཡོན་ཏན་དང་གསུམ་ལས། དང་པོ་ནི་ཆོས་ཉིད་མངོན་སུམ་དུ་རྟོགས་ཟིན་རྒྱུན་ལྡན་དུ་སྒོམ་པར་བྱེད་པའི་ལམ་གྱི་སྤང་བར་བྱ་བའི་མངོན་ཞེན་དེ་ཐེག་ཆེན་གྱི་སྒོམ་སྤངས་རྟོག་པའི་མཚན་ཉིད། སྒོམ་སྤངས་རྟོག་པའི་ས་བོན་རྣམས་ནི་རྟོག་པ་མ་ཡིན་ཏེ། ཀུན་གཞིའི་རྣམ་ཤེས་ཀྱི་སྟེང་ན་ཡོད་པའི་རྐྱེན་དང་འཕྲད་ན་རྟོག་པ་བསྐྱེད་ཀྱི་ས་བོན་གྱི་ཆར་གྱུར་པ། གནས་ངན་ལེན་གྱི་བག་ཆགས་ཞིག་ལ་འཇོག་པའི་ཕྱིར། དེ་བེམ་ཤེས་ལྡན་མིན། འདུ་བྱེད་གང་ཡིན་སྙམ་ན། དམ་པ་ཁ་ཅིག ལྡན་མིན་འདུ་བྱེད་དུ་སྡུད་གསུངས་ཀྱང༌། ཀུན་གཞིའི་རྣམ་ཤེས་ཀྱི་སྟེང་གི་ས་བོན་གྱི་ཆ་ཡིན་པས་ཤེས་པ་ཡིན་པ་འཐད་ལ། འོན་ཀྱང་རྟོག་པ་མ་ཡིན་ཏེ། རྟོག་པའི་ས་བོན་ཙམ་ཡིན་པའི་ཕྱིར། སྒོམ་སྤངས་རྟོག་པ་ལ་དབྱེ་ན། བཟུང་རྟོག་དང་འཛིན་རྟོག་གཉིས། དང་པོ་ལ། དངོས་པོ་ཙམ་གྱི་རྣམ་པ་ལ་བརྟེན་པ་དང༌།

གཉེན་པོ་ལ་བརྟེན་པ་གཉིས་ལས། འཛིན་རྟོག་ལ། སེམས་ཅན་དུ་བཏགས་པ་ལ་བརྟེན་པའི་འཛིན་རྟོག་དང༌། རྟགས་པའི་རྒྱུ་ ༼༣༡༩༽ མཚན་ལ་བརྟེན་པའི་འཛིན་རྟོག་གཉིས་ཏེ་བཞིའི་ཐ་སྙད་ཉི་སྣང་དུ་བཤད། དེའི་བཟུང་རྟོག་དང་པོ་ལ་ཡུལ་གྱི་སྒོ་ནས་དགུར་ཡོད་དེ། སྟོན་པས་ཆེས་མདོར་བསྡུས་གསུངས་པ་ལ་དམིགས་ནས་འཇུག་བྱའི་བཟུང་བར་ཞེན་པའི་རྣམ་རྟོག་དང༌། ཆོས་རྒྱས་པར་གསུངས་པ་ལ་དམིགས་ནས་དེར་ཞེན་པའི་དང༌། རྒྱས་བསྡུས་གཉིས་ཀ་ལ་མི་སློབ་པ་སངས་རྒྱས་ཀྱི་ཡོངས་སུ་མ་གསུངས་པ་ལ་དམིགས་ནས་དང༌། འདས་པ་འགགས་པས་སྦྱོར་ལམ་གྱི་ཡོན་ཏན་དོན་དམ་པར་མེད་པ་ལ་དམིགས་ནས་དང༌། ཡང་དག་པ་རྒྱུ་དང་མི་ལྡན་པས། མཐོང་ལམ་གྱི་ཡོན་ཏན་དོན་དམ་པར་མེད་པ་ལ་དམིགས་ནས་དང༌། མ་འོངས་པ་མ་སྐྱེས་པའི་སྒོམ་ལམ་གྱི་ཡོན་ཏན་དོན་དམ་པར་མེད་པ་ལ་དམིགས་ནས་དང༌། ལེགས་པའི་ལམ་དང་པོ་སྦྱོར་ལམ་ལ༴ གཉིས་པ་མཐོང་ལམ་ལ༴ གསུམ་པ་སྒོམ་ལམ་ལ་དམིགས་ནས་རྟོག་པ་སྟེ་དགུར་ཡོད་པའི་ཕྱིར། ཞེས་པ་ནི། མདོར་བསྡུས་རྒྱས་རང་ཞེས་པ་ནས། བཟུང་བའི་རྣམ་རྟོག་འདི་གཅིག་སྟེ། །སྦྱོར་བའི་རྣམ་པའི་སྤྱོད་ཡུལ་ཅན། །ཞེས་པའི་བར་གྱིས་བསྟན། ས་གཉིས་པའི་སྦྱོར་བ་ཉེར་རྟོགས་སོགས་ ༼༣༢༠༽ ཀྱི་རང་གི་ངོས་སྐལ་གྱི་སྒོམ་སྤངས་རྟོགས་པ་མངོན་གྱུར་པ་འདི་དག་སྤོང་བས་ན། སྦྱོར་བའི་རྣམ་པའི་སྤྱོད་ཡུལ་ཅན། །ཞེས་བཤད་དོ། །གཉེན་པོ་ལ་བརྟེན་པའི་སྒོམ་སྤངས་བཟུང་རྟོག་ལ་ཡང་དགུར་ཡོད་དེ། བྱང་ཆུབ་ཀྱི་སེམས་མི་སྐྱེ་བ་ལ་དམིགས་ནས་དང༌། སྙིང་པོ་ཆོས་སྐུ་ཡིད་ལ་མི་བྱེད་པ་ལ་དམིགས༴ ཉན་ཐོས་ཀྱི་ཐེག་པ་ཡིད་ལ་བྱེད་པ་ལ༴ རང་རྒྱལ་གྱི་ཐེག་པ་ཡིད་ལ་བྱེད་པ་ལ༴ རྫོགས་པའི་བྱང་ཆུབ་ཡིད་ལ་མི་བྱེད་པ་ལ༴ མི་རྟག་སོགས་སུ་སྒོམ་པར་བྱེད་པ་ལ༴ མི་རྟག་སོགས་སུ་སྒོམ་པ་མེད་པ་ལ༴ སྒོམ་མི་སྒོམ་དེ་དག་ལས་བཟློག་པ་སྤྲོས་བྲལ་སྒོམ་པ་ཡང་མེད། སྒོམ་པ་མེད་པ་ཡང་མ་ཡིན་ལ༴

གནས་ལུགས་ཀྱི་དོན་ཇི་ལྟ་བ་བཞིན་མ་ཡིན་པ་ལ་དམིགས་ནས་ཟློག་བྱའི་བཟུང་བར་ཞེན་པའི་རྟོག་པ་སྟེ་དགུར་ཡོད་པའི་ཕྱིར། ཞེས་པ་ནི། གཉིས་པ་སེམས་དང་སེམས་བྱུང་རྣམས། །ཞེས་པ་ནས། ཇི་བཞིན་དོན་ནི་རྣམ་རྟོག་པ། །སྒོམ་པའི་ལམ་ལ་ཤེས་པར་བྱ། །ཞེས་པའི་བར་གྱིས་བསྟན། དེ་བཞིན་དུ་སེམས་ཅན་དུ་བཏགས་པ་ལ་བརྟེན་པའི་འཛིན་རྟོག་ལ་ཡང་ཡུལ་གྱི་སྒོ་ནས་དགུར་ཡོད་དེ། སེམས་ཅན་དུ་བཏགས་པ་ཙམ་ལས་རྫས་སུ་མེད་པ་ལ་དམིགས་ནས་དང༌། གཟུགས་སོགས་ཆོས་སུ་བཏགས་པ་ཙམ་ལས་རང་བཞིན་གྱིས་མ་གྲུབ་པ་ལ༴ མཁྱེན་གསུམ་གྱི་ ༼༣༢༡༽ ཡུལ་ཀུན་རྫོབ་ཏུ་སྟོང་པ་མ་ཡིན་པ་ལ༴ གཟུགས་སོགས་ལ་བཟུང་འཛིན་དུ་ཆགས་པ་མ་སྤངས་པ་ལ༴ ཆོས་རབ་ཏུ་རྣམ་པར་འབྱེད་པའི་བདག་ཉིད་གཟུགས་སོགས་རང་བཞིན་མེད་པ་ལ༴ དངོས་པོར་འཛིན་པའི་ཆེད་དུ་བྱ་བ་བྱེད་ཅིང་ཐེག་ཆེན་སྒྲུབ་པའི་ཆེད་དུ་བྱ་བ་མི་བྱེད་པ་ལ༴ ཐེག་གསུམ་ལམ་གྱི་ངེས་འབྱུང་གཟུགས་སོགས་ལ་མངོན་ཞེན་བཀག་པའི་ཚུལ་གྱིས་མི་དམིགས་ལ༴ བདག་མེད་མ་རྟོགས་པའི་སོ་སྐྱེ་གཞན་གྱི་ཡོན་སྦྱོང་ནུས་པ་མ་ཡིན་ལ༴ བདག་མེད་མ་རྟོགས་པའི་སོ་སྐྱེ་ཕྱིན་དྲུག་གི་སྤྱོད་པ་ཕྱིན་ཅི་མ་ལོག་པར་སྒྲུབ་མི་ནུས་པ་ལ་དམིགས་ནས་དེ་དང་དེའི་རྣམ་པ་ཅན་གྱི་རྟོག་པ་སྟེ་དགུར་ཡོད་པའི་ཕྱིར་ཞེས་པ་ནི། སེམས་ཅན་བཏགས་པའི་སྤྱོད་ཡུལ་དང་ཞེས་པ་ནས། འཛིན་པར་བྱེད་པ་དང་པོ་ནི། །ཤེས་པར་བྱ་བ་སྒྲགས་པ་ཡིན། །ཞེས་པའི་བར་གྱིས་བསྟན། འཛིན་རྟོགས་གཉིས་པ་ལ། མདོ་རྒྱས་གཉིས་ལས། དང་པོ་ནི། སེམས་ཅན་དུ་བཏགས་པའི་ཡུལ་ཅན་སྔར་གྱི་འཛིན་རྟོག་དགུ་དང༌། བཏགས་པ་དེའི་རྒྱུའི་ཡུལ་ཅན་འོག་ཏུ་འབྱུང་བའི་འཛིན་རྟོག་ཏུ་འབྱུང་བའི་འཛིན་རྟོག་དགུ་ནི། གཉེན་པོ་སྒོམ་ལམ་གྱིས་འཇོམས་པར་བྱེད་པས་སྒོམ་ལམ་གྱི་མི་མཐུན་ཕྱོགས་སུ་གྱུར་པའི་སྒོམ་སྤངས་སུ་འཇོག་གོ ། 

༼༣༢༢༽ ཞེས་པ་ནི་སེམས་ཅན་བཏགས་དང་ཞེས་སོགས་ཚིགས་བཅད་གཅིག་གིས་བསྟན། མདོར་བསྟན་འདི་འཛིན་རྟོག་གཉིས་པ་འཆད་བྱེད་ཀྱི་གཞུང་ཡིན་ཀྱང༌། འཛིན་རྟོག་དང་པོ་དང་གཉིས་པ་གཉིས་ཀ་མདོར་བསྡུས་ནས་དངོས་སུ་བསྟན་ཏེ། སེམས་ཅན་བཏགས་དང་ཞེས་པས་འཛིན་རྟོག་དང་པོ་དང༌། དེ་རྒྱུ་ཡི་ཡུལ་ཅན་ཞེས་པས་འཛིན་རྟོག་གཉིས་པ་དངོས་སུ་བསྟན་པའི་ཕྱིར་ཏེ། སྒོམ་སྤངས་འཛིན་རྟོག་གཉིས་ཀྱི་ངོས་འཛིན་སྔར་བཤད་པ་དེའི་ཕྱིར་རོ། །གཉིས་པ་རྒྱས་བཤད་ནི། འདིར་བསྟན་འཛིན་རྟོག་གཉིས་པ་ལ་ཡུལ་གྱི་སྒོ་ནས་དགུར་ཡོད་དེ། རྣམ་མཁྱེན་ལ་སྒྲིབ་བྱེད་རྒྱུ་འབྲས་སོགས་ཀྱི་རྣམ་པའི་རབ་དབྱེ་ཇི་ལྟ་བ་བཞིན་མི་ཤེས་པ་ལ་དམིགས་ནས་དེ་ལྟར་འཛིན་པའི་རྣམ་པ་ཅན་དང༌། ལམ་ཤེས་ལ་སྒྲིབ་བྱེད་ཐེག་གསུམ་གྱི་ལམ་ཇི་ལྟ་བ་བཞིན་མི་ཤེས་པ་ལ་དམིགས་ནས་དང༌། གཞི་ཤེས་ལ་སྒྲིབ་བྱེད་གཞི་ཕུང་སོགས་ཀྱི་གནས་ལུགས་ཇི་ལྟ་བ་བཞིན་མི་ཤེས་པ་ལ༴ སྤང་བྱ་ཐམས་ཅད་ཞི་བའི་ལམ་ལ་རྨོངས་པའི་གཉེན་པོ་ཤེར་ཕྱིན་ཡོངས་སུ་མ་ཤེས་པ་ལ༴ ཆོས་ཅན་གཟུགས་སོགས་དང་ཆོས་ཉིད་དེ་བཞིན་ཉིད་སོགས་དབྱེར་མེད་དུ་མ་ཤེས་པ་ལ༴ ཐེག་པ་ཆེ་ཆུང་ལམ་མི་མཉམ་པ་མི་ཤེས་པ་ལ༴ སྡུག་བསྔལ་ལ་སོགས་པའི་བདེན་བཞི་མི་ཤེས་པ་ལ༴ ཆགས་སོགས་ ༼༣༢༣༽ ཉོན་མོངས་པའི་རང་བཞིན་གློ་བུར་མ་ཤེས་པ་ལ༴ བཟུང་འཛིན་གཉིས་མེད་དུ་མི་ཤེས་པ་ལ་དམིགས་ནས་དེ་དང་དེའི་རྣམ་པ་ཙམ་གྱི་འཛིན་རྟོག་སྟེ་དགུར་ཡོད་པའི་ཕྱིར་ཞེས་པ་ནི། བདག་ཉིད་ཇི་བཞིན་ཀུན་མཁྱེན་གྱི། །གསུམ་གྱི་སྒྲིབ་པ་རྣམ་གསུམ་དང༌། །ཞེས་པ་ནས། རྣམ་པར་རྟོག་པ་ཐ་མར་བཞེད། །ཞེས་པའི་བར་གྱིས་བསྟན། འདིར་དཔྱོད་ལྡན་ལ་དོགས་པ་བཀོད་པ་ནི། སྒོམ་སྤངས་བཟུང་དང་འཛིན་པའི་རྣམ་པ་རྟོག འཛིན་སྟངས་དགག་པའི་རྣམ་པ་ཅན་ཡིན་ཕྱིར། །འདི་དག་ཡུལ་ཀུན་དགག་པར་འོས་པ་ལས། །སྒྲུབ་པའང་སྣང་བས་སྒྲུབ་རྟོག་འདིར་བཞེད་དམ། །ཞེས་པའོ། །གཉིས་པ་སྤོང་བྱེད་གཉེན་པོ་ནི།

སྐབས་གཉིས་པར། གཉེན་པོ་ཆུང་ངུའི་ཆུང་ངུ་ལ། །སོགས་པའི་ལམ་ནི་ཞེས་པའི་དངོས་བསྟན་གྱི་ལམ་དང༌། འདིར་སྒོམ་པའི་ལམ་ལ་ཤེས་པར་བྱ། །ཞེས་པའི་དངོས་བསྟན་གྱི་སྒོམ་ལམ་དང༌། སྒོམ་པའི་ལམ་དང་འབྲེལ་བ་ཡི། །ཞེས་པའི་དངོས་བསྟན་གྱི་སྒོམ་ལམ་དང༌། སྐབས་ལྔ་པའི་མདོ་རྒྱས་གང་རུང་གི་དངོས་བསྟན་གྱི་སྒོམ་ལམ་རྩེ་སྦྱོར་དང༌། ཐེག་ཆེན་གྱི་སྒོམ་ལམ་བར་ཆད་མེད་ལམ་རྣམས་དོན་གཅིག དེ་ལ་དབྱེ་ན་ས་གཉིས་པའི་བར་ཆད་མེད་ལམ་ནས་བཅུ་པའི་བར་ཆད་མེད་ལམ་གྱི་བར་དགུ་ཡོད་ ༼༣༢༤༽ ཅིང༌། བར་ཆད་མེད་ལམ་རེ་རེས་ཀྱང་རང་གི་ངོས་སྐལ་གྱི་སྒོམ་སྤངས་བཟུང་འཛིན་གྱི་རྣམ་རྟོག་གཞིའི་ས་བོན་སྤོང་བའི་གཉེན་པོ་བྱེད་པས་རེ་རེ་ཡང་སྒོམ་ལམ་རྩེ་སྦྱོར་བཞི་བཞིར་འཇོག་སྟེ། སྒོམ་ཞེས་བྱ་བའི་ལམ་ལ་ནི། །རྣམ་པར་རྟོག་པ་རྣམ་བཞི་ཡི། །གཉེན་པོ་རྣམ་པ་བཞི་དང་ནི། །ཞེས་གསུངས་པའི་ཕྱིར། དེས་ན་སྒོམ་སྤངས་བཟུང་འཛིན་གྱི་རྣམ་རྟོག་བཞི་ཆར་ཆེན་པོའི་ཆེན་པོ་ལ་སོགས་པ་དགུ་ལ་ཡུལ་གྱི་སྒོ་ནས་སོ་དྲུག་སོ་དྲུག་ཡོད་པས། གཉེན་པོ་ཡང་སོ་དྲུག་པ་ཚན་པ་དགུ་ཁམས་གསུམ་གྱི་སྒོ་ནས་བརྒྱ་རྩ་བརྒྱད་ཚན་པ་དགུ་ཡོད་པས་དེའི་གཉེན་པོ་ཡང་བརྒྱ་རྩ་བརྒྱད་ཚན་པ་དགུ། ས་དགུའི་སྒོ་ནས་སུམ་བརྒྱ་དང་ཉེར་བཞི་ཚན་པ་དགུ་ཡོད་པས། དེའི་གཉེན་པོ་ཡང་སུམ་བརྒྱ་དང་ཉེར་བཞི་ཚན་པ་དགུ་སྟེ་ཀུན་སྡོམ་པས་སྒོམ་སྤངས་ཀྱི་སྤོང་བའི་གཉེན་པོར་གྱུར་པའི་སྒོམ་ལམ་རྩེ་སྦྱོར་ཉིས་སྟོང་དང་དགུ་བརྒྱ་བཅུ་དྲུག་ཡོད་ཅེས་ཀུན་མཁྱེན་བླ་མས་གསུངས་སོ། །འོ་ན་དག་པ་ས་གསུམ་གྱི་སྒོམ་ལམ་བར་ཆད་མེད་ལམ་གྱིས་ཀྱང་རང་གི་ངོས་སྐལ་གྱི་སྒོམ་སྤངས་བཟུང་འཛིན་གྱི་རྣམ་རྟོག་མ་སྤངས་པར་འགྱུར་རོ་ཞེ་ན། དེའི་ལན་དུ་སྒོམ་སྤངས་བཟུང་འཛིན་གྱི་རྣམ་རྟོག་མངོན་གྱུར་པ་དང༌། ས་བོན་སྤོང་ཚུལ་གྱི་རིམ་པ་འདི་བཞིན་ཤེས་པར་བྱ་སྟེ། ས་གཉིས་ ༼༣༢༥༽

པའི་སྦྱོར་བ་ཉེར་རྟོགས་ཀྱི་ལམ་ངེས་རང་གི་ངོས་སྐལ་གྱི་སྤང་བྱ་སྒོམ་སྤངས་བཟུང་འཛིན་གྱི་རྣམ་རྟོག་ཆེན་པོའི་ཆེན་པོ་མངོན་གྱུར་བ་བཞིའི་སྤོང་བ་གཉེན་པོ་བྱས་ཏེ། མངོན་གྱུར་བ་བཞི་སླར་མི་སྐྱེ་བའི་ཆོས་ཅན་དུ་བྱས། བར་ཆད་མེད་ལམ་ཐོབ་པ་ན་དེ་དག་སྤངས་ཟིན་ཅིང༌། གཉིས་པའི་བར་ཆད་མེད་ལམ་གྱིས་སྒོམ་སྤངས་བཟུང་འཛིན་གྱི་རྣམ་རྟོག་ཆེན་པོའི་ཆེན་པོ་བཞིའི་ས་བོན་གཅིག་ཆར་དུ་སྤོང་བའི་དངོས་གཉེན་བྱས་ཏེ། དེ་བཞིའི་ས་བོན་སླར་མི་སྐྱེ་བའི་ཆོས་ཅན་དུ་བྱས་ཏེ། ས་གཉིས་པའི་རྣམ་གྲོལ་ལམ་ཐོབ་པ་ན། ས་བོན་དེ་དག་སྤངས་ཟིན་པར་འཇོག དེས་མཚོན་ནས་སྒོམ་སྤངས་བཟུང་འཛིན་གྱི་རྣམ་རྟོག་ཆེན་པོའི་འབྲིང་བཞི་མངོན་གྱུར་བ་དང༌། དེའི་ས་བོན་ས་གསུམ་པའི་སྦྱོར་བ་ཉེར་རྟོགས་དང༌། བར་ཆད་ལམ་གྱི་སྤོང་བ་ནས་བཟུང་སྒོམ་སྤངས་བཟུང་འཛིན་གྱི་རྣམ་རྟོག་འབྲིང་གི་ཆུང་ངུ་མངོན་གྱུར་བ་བཞི་དང༌། དེའི་ས་བོན་བཞི་ས་བདུན་པའི་སྦྱོར་བ་ཉེར་བསྡོགས་དང་བར་ཆད་མེད་ལམ་གྱི་སྤོང་བའི་བར་ས་གཉིས་པ་ལྟར་ཤེས་པར་བྱ་ཞིང༌། སྒོམ་སྤངས་བཟུང་འཛིན་གྱི་རྣམ་རྟོག་ཆུང་ངུའི་ཆེན་པོ་མངོན་གྱུར་བ་བཞི་དང༌། ཆུང་ངུ་འབྲིང་མངོན་གྱུར་བཞི་དང༌། ཆུང་ངུའི་ཆུང་ངུ་མངོན་གྱུར་བ་བཞི་རྣམས་ས་བརྒྱད་པའི་སྦྱོར་བ་ཉེར་རྟོགས་ཀྱི་ལམ་ ༼༣༢༦༽ གྱི་གཅིག་ཆར་དུ་སྤོང་ཞིང༌། སླར་མི་སྐྱེ་བའི་ཆོས་ཅན་དུ་བྱས་ཏེ་ས་བརྒྱད་པའི་བར་ཆད་མེད་ལམ་ཐོབ་པ་ན། སྒོམ་སྤངས་བཟུང་འཛིན་གྱི་རྣམ་རྟོག་མངོན་གྱུར་པ་མཐའ་དག་སྤངས་པས། ཡམས་ནད་འདི་རྣམས་ཟད་ནས་ནི། །ཞེས་སོགས་ཀྱི་དངོས་བསྟན་གྱི་བྱང་སེམས་ལ་ཡང༌། ས་བརྒྱད་པ་ནས་བཅུ་པའི་བར་གསུམ་ཀ་ཡོད་ཅིང༌། ས་བརྒྱད་པའི་བར་ཆད་མེད་ལམ་སོགས་གསུམ་གྱིས་རིམས་བཞིན། སྒོམས་སྤངས་བཟུང་འཛིན་གྱི་རྣམ་རྟོག་ཆུང་ངུའི་ཆེན་པོ་བཞིའི་ས་བོན་གཅིག་ཆར་དུ་སྤོང་བ་དང༌། ཆུང་ངུའི་འབྲིང་བཞིའི་ས་བོན་གཅིག་ཆར་དུ་སྤོང་བ་དང༌།

ཆུང་ངུའི་ཆུང་ངུ་བཞིའི་ས་བོན་གཅིག་ཆུར་དུ་སྤོང་བར་ཤེས་པར་བྱའོ། །ཆེན་པོ་ཆེན་པོ་བཞི་སོགས་ནི་སྒོམ་སྤངས་བཟུང་འཛིན་གྱི་རྣམ་རྟོག་བཞི་ལ་ཆེན་པོའི་ཆེན་པོ་སོགས་སུ་དབྱེ་བ་ཡིན་ནོ། །འདིར་ཁ་ཅིག ཐེག་ཆེན་གྱི་སྒོམ་ལམ་རྩེ་སྦྱོར་ཡིན་ན། ཐེག་ཆེན་གྱི་སྒོམ་ལམ་བར་ཆད་མེད་ལམ་ཡིན་པས་ཁྱབ། ཟེར་བ་མི་འཐད་དེ། ས་གཉིས་པའི་རྣམ་གྲོལ་ལམ་ཆོས་ཅན། དེར་ཐལ། དེའི་ཕྱིར། ཐེག་ཆེན་སྒོམ་ལམ་པའི་རྒྱུད་ཀྱི་རྩེ་སྦྱོར་ཡིན་པའི་ཕྱིར་ཏེ། ས་གཉིས་པ་ཐོབ་པའི་ཐེག་ཆེན་གྱི་སྒོམ་ལམ་ཡིན་པའི་ཕྱིར། གོང་དུ་འདོད་མི་ནུས་ཏེ། ཐེག་ཆེན་གྱི་སྒོམ་ལམ་རྣམ་གྲོལ་ལམ་ཡིན་པའི་ཕྱིར། འོ་ན་ས་དང་པོའི་འཇུག་རྫོགས་མཚམས་ནས། ས་གཉིས་པའི་ལམ་གང་བྱུང་སྙམ་ན། སློབ་དཔོན་གྱི་འགྲེལ་ཆེན་ལས། ཡོངས་སྦྱོང་མ་རྫོགས་པ་དེ་སྲིད་དུ་ ༼༣༢༧༽ ས་དེ་ཡིན་ལ། ཡོངས་སྦྱོང་རྫོགས་ནས་ས་གཞན་ཡིན་ནོ་ཞེས་གསུངས་པ་ལྟར། ཡོངས་སྦྱོང་བཅུ་ལ་སོགས་ས་དང་པོའི་རྗེས་ཐོབ་ཀྱི་ཉམས་ལེན་ཀུན་རྫོགས་ནས་སྒོམ་སྤངས་སྤོང་བའི་ཆེད་དུ་ཆོས་ཉིད་སྤྲོས་བྲལ་ལ་མཉམ་པར་འཇོག་སྟེ། དེའི་ཚེ་ས་གཉིས་པའི་སྦྱོར་བ་ཉེར་བསྡོགས་ཀྱི་ལམ་ཐོག་མར་སྐྱེ། དེ་ནས་ས་གཉིས་པའི་བར་ཆད་མེད་ལམ་དང༌། རྣམ་གྲོལ་ལམ་རིམ་བཞིན་སྐྱེས་ཏེ། མཉམ་བཞག་མཚན་ཉིད་པ་རྫོགས་པ་དང༌། དེའི་ཁྱད་པར་ལམ་གྱིས་བསྡུས་པའི་རྗེས་ཐོབ་ཀྱི་ཉམས་ལེན་ཀུན་འབྱུང༌། དེ་ནས་ས་གསུམ་པའི་སྦྱོར་བ་ཉེར་བསྡོགས་ལ་འཇུག་པ་སོགས་ས་ཕྱི་མ་ཕལ་ཆེར་ལ་རིགས་འགྲེའོ། །གསུམ་པ་གཉེན་པོ་ལ་བརྟེན་ནས་ཐོབ་པའི་ཡོན་ཏན་ནི། འདིར་བསྟན་མཐོང་སྒོམ་རྩེ་སྦྱོར་རྣམས་སྤངས་བྱ་སྤོང་བའི་ལྡོག་པ་ནས་བསྟན་ཚུལ་དེ་ལྟར་ཡིན་ན། འབད་རྩོལ་ལ་མི་བལྟོས་པའི་བྱང་སེམས་ཀྱི་ལམ་མེད་དམ་སྙམ་ན། དེའི་དོགས་པ་བསལ་བའི་ཆེད་དུ་ས་བརྒྱད་པའི་བར་ཆད་མེད་ལམ་ཐོབ་ནས་འབད་རྩོལ་ལ་མི་བལྟོས་པ་ཡིན་ནོ། །ཞེས་པ་ནི།

འོག་ནས་འབྱུང་བའི་གཞུང་འདི་དག་གིས་སྟོན་པས། འདི་ལ་དོན་བཞི་སྟེ། འབད་རྩོལ་ལ་མི་བལྟོས་པའི་གང་ཟག འབད་རྩོལ་ལ་མི་བལྟོས་པའི་རྒྱུ། འབད་རྩོལ་ ༼༣༢༨༽ ལ་མི་བལྟོས་པའི་ཡོན་ཏན། འབད་རྩོལ་ལ་མི་བལྟོས་པའི་ཚུལ་ལོ། །དང་པོ་ལ། འབྲས་བུ་མཆོག་གི་སྦ་བ་ཡི། །སེམས་དཔའི་ཆེན་པོ་དེ་ལ་ནི། །ཞེས་གསུངས་པ་ལྟར། སྲིད་ཞིའི་རྒུད་པ་སེལ་བའི་གནས་སྐབས་ཀྱི་འབྲས་བུ་མཆོག་གི་མཛེས་པ་དང་ལྡན་པའི་དག་སའི་བྱང་སེམས་སོ། །འདིར་སྦ་བ་ཞེས་པ་ནི་མཛེས་པའི་དོན་ནོ། །གཉིས་པ་ནི། ཡམས་ནད་འདི་རྣམས་ཟད་ནས་ནི། །ཡུན་རིང་ལོན་ནས་དབུགས་ཕྱིན་ལྟར། །ཞེས་གསུངས་པས། དཔེར་ན་སྐྱེས་བུ་ནད་དང་བྲལ་ཏེ་ཡུན་རིང་དུ་ལོན་ནས་དབུགས་འབྱིན་པའི་བདེ་བ་ཐོབ་པ་ལྟར། ཡམས་ནད་དང་འདྲ་བའི་སྒོམ་སྤངས་བཟུང་འཛིན་རྣམ་རྟོག་མངོན་འགྱུར་བ་འདི་རྣམས་ཟད་ནས། ཡོན་ཏན་ཀུན་འབད་རྩོལ་ལ་མི་བལྟོས་པར་རང་གི་ངང་གིས་ཡར་ལྡན་དུ་འབྱུང་བ་ཡིན་ནོ། །གསུམ་པ་ནི། རྣམ་པར་ཀུན་ཏུ་འགྲོ་བ་ཡི། །འདི་སྒྲུབ་ཡོན་ཏན་ཕུན་ཚོགས་ཀུན། །ཞེས་གསུངས་པ་ལྟར། རིགས་ཅན་གསུམ་གྱི་དོན་སྒྲུབ་པའི་ཐེག་པ་གསུམ་གྱི་ཡོན་ཏན་གྱི་རིགས་མཐའ་དག་གོ །བཞི་པ་ནི། རྒྱ་མཚོ་ཆེ་ལ་ཆུ་བོ་བཞིན། །རྣམ་པ་ཀུན་ཏུ་བརྟེན་པར་བྱེད། །ཅེས་གསུངས་པ་ལྟར་རྒྱ་མཚོ་ཆེན་པོར་ཆུ་བོ་ཀུན་འདུ་བ་བཞིན་དག་སའི་བྱང་སེམས་ཀྱི་ཡོན་ཏན་གྱི་རྒྱ་མཚོར་ཐེག་པ་གསུམ་གྱི་ཡོན་ཏན་གྱི་རིགས་ཀུན་ཡར་ལྡན་དུ་འདུ་ཞིང་རྒྱུན་མི་ ༼༣༢༩༽ ཆད་པར་འཕེལ་བར་གནས་སོ། །ཁ་ཅིག འདིར་བསྟན་གྱི་སེམས་དཔའ་ཆེན་པོ་རྒྱུན་མཐའི་བྱང་སེམས་ལ་བྱས་ནས། འདིར་སྐབས་ཀྱི་སྤངས་རྟོགས་ཀྱི་ཡོན་ཏན་རྣམས་རྒྱུན་མཐའི་སྐད་ཅིག་ཕྱི་ལོགས་རྣམ་མཁྱེན་སྐད་ཅིག་མ་དང་པོའི་གནས་སྐབས་སུ་མངོན་གྱུར་དུ་འབྱུང་བ་རྣམས་ལ་འདོད་པ་ནི་མི་འཐད་དེ། བྱང་སེམས་རང་རྒྱུད་ཀྱི་ཡོན་ཏན་འཆད་དགོས་པའི་སྐབས་སུ་སངས་རྒྱས་ཀྱི་གནས་སྐབས་སུ་འབྱུང་བའི་ཡོན་ཏན་བཤད་པ་ལ་འབྲེལ་མེད་པའི་ཕྱིར།

གལ་ཏེ་སློབ་དཔོན་གྱི་དགོངས་པ་ཡིན་ནོ་ཟེར་ན་དེ་ཡང་མ་ཡིན་ཏེ། སློབ་དཔོན་གྱི་ལུགས་ལ་ས་བཅུ་པའི་ངོ་བོར་གྱུར་པའི་རྣམ་གྲོལ་ལམ་བཞེད་པའི་བཅུ་པའི་རྣམ་གྲོལ་ལམ་ཐོབ་རྗེས་ཀྱི་ས་བཅུ་པ་རྣམས་ལ་འདིར་བཤད་པའི་ཡོན་ཏན་ཕུན་ཚོགས་པ་ཐམས་ཅད་ལྡན་པར་བཞེད། འདིའི་སྔ་འགྲེལ་དུ་ཡོན་ཏན་ཕུན་ཚོགས་པ་ཐམས་ཅད་བྱང་ཆུབ་སེམས་དཔའ་སྒོམ་པའི་ལམ་ལ་གནས་པ་ལ་བརྟེན་ཏོ། །ཞེས་གསུངས་པའི་ཕྱིར། ཡང་འགྲེལ་པར་བསྒོམ་པའི་ལམ་ལ་གནས་པ་འབྲས་བུ་རབ་ཀྱི་མཐར་ཕྱིན་པ་དེ་དག་གིས་མཛེས་པར་གྱུར་པ་ཐམས་ཅད་མངོན་དུ་འོང་བའི་རྣམ་པས་རྟེན་པར་བྱེད། ཞེས་གསུངས་པས། རྒྱུན་མཐའི་ཕྱི་ལོགས་སུ་མངོན་གྱུར་དུ་འབྱུང་བའི་ཡོན་ཏན་རྣམས་ལ་འཆད་རིགས་སོ་སྙམ་ན། འདི་ཙམ་གྱི་འཁྲུལ་གཞི་བྱས་སྣང་ཡང༌། འདིའི་དོན་ནི། ཐེག་གསུམ་གྱི་ཡོན་ཏན་གྱི་རིགས་ཐམས་ཅད་ད་ལྟ་མངོན་གྱུར་དུ་འོང་བ་སྟེ་སྐྱེས་པའི་རྣམ་པས་བརྟེན་པར་བྱེད་ཅེས་འཆད་པ་ཡིན་ཏེ། གོང་དུ་བྱང་ཆུབ་སེམས་དཔའི་སྒོམ་པའི་ལམ་ལ་གནས་པ་ལ་བརྟེན་ཏེ། ཞེས་བཤད་ཟིན་པའི་ ༼༣༣༠༽ ཕྱིར། དེས་ན་འོང་བ་འདི་སྐྱེ་བ་ཡིན་ཞིང༌། དེ་ཡང་འདི་ནི་སྐྱེས་བཞིན་པ་ལ་སྐྱེ་བའི་སྒྲ་འཇུག་པའི་དབང་དུ་མཛད་དོ། །བཞི་པ་བར་ཆད་མེད་པའི་རྩེ་སྦྱོར་ནི། སྟོང་གསུམ་སྐྱེ་བོ་ཉན་ཐོས་དང་ཞེས་པ་ནས། བར་ཆད་མེད་པའི་ཏིང་ངེ་འཛིན་ཞེས་པའི་བར་གྱིས་བསྟན། བར་ཆད་མེད་པའི་རྩེ་སྦྱོར་དང་རང་གི་དངོས་འབྲས་རྣམ་མཁྱེན་བསྐྱེད་པ་ལ་ཆོས་གཞན་གྱི་བར་ཆོད་པའི་རྩེ་སྦྱོར་དོན་གཅིག་པ་བཞེད་པས། དེ་ལྟར་ན་འདིའི་ས་མཚམས་རྒྱུན་མཐའ་ཁོ་ནར་ཡོད་ལ། ཡང་ན་བར་དུ་བཅད་བྱ་རྣམས་འོག་ཏུ་འབྱུང་བའི་བསལ་བྱ་ལོག་སྒྲུབ་རྣམས་ལ་ངོས་བཟུང་ནས། དེ་སྤངས་ཤིང་མེད་པ་ལ་བར་ཆད་མེད་པར་འཇོག་ན། འདིའི་ས་མཚམས་རྒྱུན་མཐའི་སྔ་རོལ་ན་ཡང་ཡོད་པར་སེམས་སོ། །བསོད་ནམས་མང་པོ་ཉིད་ཀྱི་ནི། ཞེས་གསུངས་པ་ནི། ཕན་ཡོན་གྱི་སྒོ་ནས་སྤྲོ་བ་སྐྱེད་པ་ཡིན་ལ།

དེའི་དགོས་པ་ཡང་མཐོང་སྒོམ་གྱི་རྩེ་སྦྱོར་གཉེན་པོའི་ལྡོག་པ་ནས་བསྟན་པ་ན་གདུལ་བྱ་འགའ་ཞིག་སེམས་ཞུམ་པར་འགྱུར་བས། དེ་བསལ་བའི་ཆེད་དུ་ཡིན་ནོ། །དེ་ལྟར་ན་བར་ཆད་མེད་པའི་རྩེ་སྦྱོར་ནི། སྤངས་བྱ་སྤོང་བའི་གཉེན་པོའི་ལྡོག་པ་ནས་བསྟན་པའི་རྩེ་སྦྱོར་རྣམས་ཀྱི་རྗེས་སུ་བསོད་ནམས་མང་པོའི་ལྡོག་པ་ནས་བསྟན་པས་ན། ཕན་ཡོན་བསོད་ནམས་མང་པོ་གཙོ་བོར་གྱུར་པའི་རྩེ་སྦྱོར་ཡིན་པར་སེམས་སོ། །འདིའི་དམིགས་པ་དང་བདག་རྐྱེན་སོགས་གང་ཞེ་ན། ཆོས་ཐམས་ཅད་བདེན་པའི་དངོས་པོར་མེད་པ་ནི་འདིའི་དམིགས་རྐྱེན་དང༌། འདིའི་སྔ་རོལ་ཏུ་མཁྱེན་གསུམ་གྱི་དམིགས་རྣམ་མི་བརྗེད་པའི་དྲན་པ་ནི་འདིའི་བདག་རྐྱེན་དང༌། འདིའི་འཛིན་སྟངས་རང་བཞིན་གྱི་སྤྲོས་པ་ ༼༣༣༡༽ མཐའ་དག་ཞི་བའི་རྣམ་པ་ཅན་ནི། རྩེ་སྦྱོར་འདིའི་རྣམ་པ་ཡིན་ནོ་ཞེས་པ་ནི། འདིའི་དམིགས་པ་དངོས་མེད་དེ། །བདག་པོ་དྲན་པ་ཡིན་པར་བཞེད། །རྣམ་པ་ཞི་ཉིད་ཞེས་པས་བསྟན། དེའི་འོག་གི་གཞུང་ལྷག་མ་ནི་བསལ་བྱ་ལོག་སྒྲུབ་འཆད་པའི་མཚམས་སྦྱོར་དུ་འབྲེལ་པ་ཡིན་ནོ། །ལྔ་པ་བསལ་བྱ་ལོག་སྒྲུབ་ནི། བར་ཆད་མེད་པའི་ཏིང་ངེ་འཛིན་བསྐྱེད་པའི་གེགས་སུ་གྱུར་པའི་ལོག་རྟོག་རྣམས་གང་ཞེ་ན། འདི་ལ་བཅུ་དྲུག་ཏུ་ཡོད་དེ། ཆོས་ཐམས་ཅད་ངོ་བོ་ཉིད་མེད་པའི་ཕྱིར་ན་རྩེ་སྦྱོར་ལ་འདིའི་དམིགས་པ་མི་འཐད་སྙམ་དུ་ལོག་པའི་རྟོག་པ་དང༌། རང་བཞིན་མེད་པའི་དམིགས་པའི་ངོ་བོ་བློའི་ཡུལ་དུ་བཟུང་བ་མེད་པར་ལོག་པར་རྟོག་པ་དང༌། དངོས་པོ་དང་དངོས་མེད་གང་ཡང་མ་དམིགས་པས་རྣམ་པ་ཐམས་ཅད་མཁྱེན་པའི་ཡེ་ཤེས་མི་འཐད་པར་དང༌། ཆོས་ཀུན་དེ་བཞིན་ཉིད་ཀྱི་ངོ་བོ་ལས་མ་འདས་པས་དོན་དམ་དང་ཀུན་རྫོབ་ཀྱི་རྣམ་བཞག་མི་འཐད་པ་དང༌། སྦྱིན་སོགས་རང་བཞིན་གྱིས་མ་དམིགས་པས་སྦྱོར་བ་ཉམས་ལེན་མི༴ རྟོགས་པར་བྱ་བ་མེད་པས་སངས་རྒྱས་དཀོན་མཆོག་མི༴ ཆོས་ཀུན་མིང་དུ་བཏགས་པ་ཙམ་དུ་ཟད་པས་ཆོས་དཀོན་མཆོག་མི༴

གཟུགས་ལ་སོགས་པ་དམིགས་པ་མེད་པས་དགེ་འདུན་དཀོན་མཆོག་མི༴ སྦྱིན་པ་ལ་སོགས་པར་མ་དམིགས་པས་ཐབས་ལ་མཁས་པར་མི༴ དངོས་པོ་སོགས་མཐའ་བཞིའི་རྟོགས་པ་མེད་པས་ཐུབ་པའི་མངོན་པར་རྟོགས་པ་མི༴ མི་རྟག་སོགས་སྤྲོས་བཅས་ཡིན་པས་ ༼༣༣༢༽ རྟག་སོགས་སུ་འཛིན་པ་ཕྱིན་ལོག་ཡིན་པ་མི༴ བྱང་སེམས་ཀྱི་ཉན་རང་གི་ལམ་གྱི་འབྲས་བུ་མངོན་དུ་མི་བྱེད་པས་ཉན་རང་ལམ་གྱི་རྟོགས་རིགས་སྒོམ་པ་མི་འཐད༴ བླང་བྱ་མེད་པའི་ཕྱིར་ན་གཉེན་པོའི་ཕྱོགས་མི་འཐད༴ དོར་བྱ་མེད་པའི་ཕྱིར་ན་སྤང་བྱ་མི་མཐུན་པའི་ཕྱོགས་མི༴ རྟེན་ཆོས་ཅན་མེད་པའི་ཕྱིར་ན་ཆོས་ཀྱི་མཚན་ཉིད་མི༴ སྒོམ་བྱ་རང་གི་མཚན་ཉིད་མེད་པའི་ཕྱིར་ན་ཤེར་ཕྱིན་སྒོམ་པ་མི་འཐད་པར་ལོག་པ་རྟོག་པ་དང་བཅུ་དྲུག་ཡོད་པའི་ཕྱིར་ཞེས་པ་ནི། དམིགས་པ་འཐད་དང་ཞེས་པ་ནས། །རྣམ་པ་བཅུ་དྲུག་དག་ཏུ་བཞེད། །ཞེས་པའི་བར་གྱིས་བསྟན། འདི་རྣམས་མཐོང་སྤངས་སྒོམ་སྤངས་གཉིས་ཀྱི་ནང་ནས་མཐོང་སྤངས་ཡིན་ཏེ། སྤང་བྱ་ཀུན་བཏགས་ཡིན་པའི་ཕྱིར་ཏེ། བདེན་གཉིས་ཀྱི་རྣམ་དབྱེ་ལ་མི་མཁས་པའི་དངོས་སྨྲ་བ་རྣམས་ཀྱི་ལོག་རྟོག་ཡིན་པའི་ཕྱིར། འདིར་རྣམ་པ་ཀུན་མཁྱེན་ཉིད་རྟེན་ཅན། ཞེས་བཤད་པ་ནི། འབྲས་བུ་རྣམ་མཁྱེན་གྱི་མིང་རྒྱུ་བར་ཆད་མེད་པའི་རྩེ་སྦྱོར་ལ་བཏགས་པ་ཡིན་ནོ། །གཞུང་གི་དངོས་བསྟན་གྱི་ལོག་རྟོག་འདི་རྣམས་ནི་དོན་དམ་རྟགས་སུ་བཀོད་ནས་ཀུན་རྫོབ་སུན་འབྱིན་པའི་ལོག་རྟོག་ཡིན་པས། འདི་ལས་དོན་དམ་སྒོ་ཅན་གྱི་ཀླན་ཀ་འབྱུང་སྟེ། ལོག་རྟོག་རྣམས་ནི་ཕ་རོལ་རྒོལ་བའི་རྒྱུད་ཀྱི་ལོག་པར་རྟོག་པའི་ཤེས་རབ་འཆལ་བ་དང༌། ཀླན་ཀ་ནི་ལོག་རྟོག་དེས་ཀུན་ནས་བླངས་པའི་རྩོད་པ་དངོས་ཡིན་པས་སོ། ། 

༼༣༣༣༽ རྩོད་པ་འདི་ལ་ལན་ནི་དམིགས་པ་དང༌། དམིགས་པའི་ངོ་བོ་སོགས་དོན་དམ་དུ་མེད་ཀྱང་ཀུན་རྫོབ་ཏུ་འཐད་དོ། །ཞེས་ཀུན་རྫོབ་ཀྱི་སྒོ་ནས་ལན་གདབ་པོ། །བསལ་བྱ་ལོག་སྒྲུབ་ཐམས་ཅད་དངོས་བསྟན་བཅུ་དྲུག་པོ་འདིར་མ་ངེས་ཏེ། ཀུན་རྫོབ་རྟགས་སུ་བཀོད་ནས་དོན་དམ་པར་མི་འཐད་པ་ལོག་པར་རྟོག་པ་རྣམས་གཞུང་འདི་དག་གི་ཤུགས་ལ་བསྟན་པའི་ཕྱིར། དེ་ལྟར་ན་ལོག་རྟོག་སེལ་བྱེད་ཀྱི་གཉེན་པོ་ནི་ཤེས་རབ་དང༌། རྩོད་པ་སེལ་བྱེད་ཀྱི་གཉེན་པོ་ནི་རིགས་པ་ཡིན་ཏེ། བདེན་གཉིས་ཀྱི་རྣམ་དབྱེ་རྟོགས་པའི་ཤེས་རབ་ཀྱིས་ལོག་རྟོག་སེལ། ཤེས་རབ་དེ་སྐྱེད་པའི་བདེན་གཉིས་རྣམ་འབྱེད་ཀྱི་རིགས་པས་དངོས་སུ་རྩོད་པ་སེལ་ཞིང༌། རྒྱུད་ནས་ལོག་རྟོག་ཡང་སེལ་ལོ། །སྐབས་ལྔ་པ་བསྟན་ཟིན་ཏོ།། ༈ །།དྲུག་པ་མཐར་གྱིས་པའི་སྦྱོར་བ་ནི། རྩེ་མོར་ཕྱིན་དང་མཐར་གྱིས་པ། །ཞེས་པ་ལ་འཕྲོས་ནས། རྩེ་སྦྱོར་གྱི་འོག་ཏུ་མཐར་གྱིས་པའི་རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ། མཁྱེན་གསུམ་ཐོས་བསམ་གྱིས་གཏན་ལ་ཕབ་པའི་དོན་སོ་སོ་བ་དང༌། རྣམ་པར་བསྡུས་པ་ཉིད་དུ་རྟོགས་པའི་དོན་རྣམས་གོ་རིམས་བཞིན་དུ་ཉམས་སུ་བླངས་ནས་སྒོམ་པ་དེ་མཐར་གྱིས་པ་ཡིན་པ་གང་ཞིག དེའི་རྩེ་སྦྱོར་ཐོབ་པ་ཞིག་གིས་སྒོམ་དགོས་པའི་ཕྱིར། འགྲེལ་པར་བླགས་ནས་ཞེས་འབྱུང་བ་ནི། རྣ་བ་བླགས་ཏེ་ཉོན་ཞེས་པ་དང་འདྲ་ ༼༣༣༤༽ བར་ཡིད་གཞན་དུ་མ་ཡེངས་པར་དོན་དེ་ལ་གཏོད་པའི་བརྡ་རྙིང་ཞིག་ཡིན་པས་མཁྱེན་གསུམ་གྱི་རྣམ་པ་གོ་རིམས་བཞིན་དུ་ཡིད་གཏན་ནས་མ་ཡེངས་པར་སྒོམ་པ་མཐར་གྱིས་པའི་སྦྱོར་བ་ཡིན་ནོ། །དེ་ལྟར་ན་རང་རྒྱུད་རྩེ་སྦྱོར་ལས་འབྱུང་ཞིང་བསྟན་པ་ཐོབ་པའི་ཆེད་དུ་མཁྱེན་གསུམ་བསྡུས་ནས་གོ་རིམས་སུ་སྒོམ་པའི་སེམས་དཔའི་རྣལ་འབྱོར་མཐར་གྱིས་པའི་སྦྱོར་བའི་མཚན་ཉིད་ཡིན་ཏེ། དོན་གསལ་ལས། རྩེ་མོས་མངོན་པར་རྟོགས་པ་ཐོབ་པ་སོ་སོ་བ་དང༌། བསྡུས་པ་ཉིད་དུ་རྟོགས་པའི་དོན་རྣམས་གོ་རིམ་བཞིན་དུ་བླགས་ནས་བསྟན་པར་བྱ་བའི་ཕྱིར་རྣམ་པར་སྒོམ་པར་བྱེད་པས་མཐར་གྱིས་པའི་མངོན་པར་རྟོགས་པ་ཞེས་གསུངས་པའི་ཕྱིར།

འདི་འཆད་པ་ལ། མཚོན་བྱེད་ཀྱི་ཆོས་ཀྱི་གྲགས་བཅུ་གསུམ་ནི། རང་གི་ངོ་བོའི་སྒོ་ནས་ཡིན་པས་སྦྱོར་བ་ཕུན་ཚོགས་ཕར་ཕྱིན་དྲུག་གི་མཐར་གྱིས་པའི་སྦྱོར་བ་ནི། སྦྱིན་པ་ཤེས་རབ་བར་དག་དང༌། །ཞེས་པས་བསྟན། བསམ་པ་ཕུན་ཚོགས་རྗེས་དྲན་དྲུག་གི་མཐར་གྱིས་པའི་སྦྱོར་བ་ནི། སངས་རྒྱས་ལ་སོགས་དྲན་དང་ཆོས། །ཞེས་པས་བསྟན། ཆོས་ཐམས་ཅད་བདེན་པའི་དངོས་པོ་མེད་པའི་ངོ་བོ་ཉིད་དུ་རྟོགས་པའི་མཐར་གྱིས་པའི་སྦྱོར་བ་ནི། དངོས་མེད་ངོ་བོ་ཉིད་ཀྱི་དེ། །ཞེས་པས་བསྟན། ཚིག་རྐང་བཞི་པ་ནི། དང་པོ་གསུམ་པོ་རེ་རེའི་ ༼༣༣༥༽ རྗེས་སུ་བསལ་བྱེད་དུ་སྦྱར་རོ། །ཕར་ཕྱིན་དྲུག་གི་མཐར་གྱིས་པའི་ངོ་བོ་ནི་ཕར་ཕྱིན་དེ་དང་དེའི་ཉམས་ལེན་གཙོ་བོར་གྱུར་པའི་སྒོ་ནས་མཁྱེན་གསུམ་བསྡུས་ནས་གོ་རིམས་སུ་སྒོམ་པ་ལ་འཇོག རྗེས་དྲན་དྲུག་གི་མཐར་གྱིས་པ་ནི། རིམས་བཞིན་དྲན་པ་ཉེར་བཞག་ལ་སོགས་པའི་ལམ་རྣམས་དོན་དམ་པར་དྲན་པ་མེད་པའི་མཚན་ཉིད་ཀྱིས་སངས་རྒྱས་རྗེས་སུ་དྲན་པའི་མཁྱེན་གསུམ་རིམ་གྱིས་བསྒོམ་པ་དང༌། དགེ་མི་དགེ་ལུང་མ་བསྟན་གྱིས་བསྡུས་པའི་ཆོས་ཐམས་ཅད་དོན་དམ་པར་སོགས་དང༌། བྱང་སེམས་འཕགས་པ་རྣམས་དོན་དམ་པར་སོགས་དང༌། ཚུལ་ཁྲིམས་གསུམ་དོན་དམ་པར་སོགས་དང༌། གཏོང་བར་གསུམ་དོན་དམ་པར་སོགས་དང༌། ལྷར་སྐྱེས་པའི་བྱང་སེམས་འཕགས་པ་དོན་དམ་པར་དྲན་པ་མེད་པའི་མཚན་ཉིད་ཀྱིས་ལྷ་རྗེས་སུ་དྲན་པས་མཁྱེན་གསུམ་གོ་རིམས་ཀྱིས་སྒོམ་པ་ལ་འཇོག་སྟེ། རིམས་གྱིས་པ་དང་མཐར་གྱིས་པ་དོན་གཅིག་པས་སོ། །དངོས་མེད་ངོ་བོ་ཉིད་དུ་རྟོགས་པའི་མཐར་གྱིས་པའི་ངོ་བོ་ནི། ཆོས་ཐམས་ཅད་བདེན་པའི་དངོས་པོ་མེད་པའི་ངོ་བོ་ཉིད་དུ་རྟོགས་པའི་སྒོ་ནས་གོ་རིམས་སུ་བསྒོམ་པའོ། །རྗེས་དྲན་དྲུག་གི་ཚེ་ཡང་དོན་དམ་དུ་དེ་དག་དྲན་པ་མེད་ཀྱང༌། ཀུན་རྫོབ་ཏུ་མཚན་ཉིད་རྗེས་སུ་དྲན་པའི་སྒོ་ནས་མཁྱེན་གསུམ་གྱི་རྣམ་པ ༼༣༣༦༽ སྒོམ་སྟེ།

མཐར་གྱིས་པའི་སྦྱོར་བ་མཁྱེན་གསུམ་གྱི་རྣམ་པ་གོ་རིམས་སུ་སྒོམ་པའི་སྦྱོར་བ་ཡིན་པའི་ཕྱིར། རྗེས་སུ་དྲན་ཚུལ་ནི། སངས་རྒྱས་སོགས་གསུམ་ནི་ལམ་སྒྲུབ་པའི་རྟེན་དང༌། ཚུལ་ཁྲིམས་དང་གཏོང་བ་ནི་ལམ་གྱི་གཞི་དང༌། ལྷར་སྐྱེས་པའི་འཕགས་པ་ནི་ལམ་སྒྲུབ་པའི་སྤང་པོར་དྲན་པར་བྱེད་དོ། །ཕར་ཕྱིན་དྲུག་གི་སྒོ་ནས་མཁྱེན་གསུམ་གྱི་རྣམ་པ་གོ་རིམས་སུ་སྒོམ་པ་ནི་ས་དང་པོ་ནས་ཡོད་དེ། དོན་གསལ་ལས། ཕ་རོལ་ཏུ་ཕྱིན་པ་བཞི་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ནང་དུ་འདུས་པའི་ཕྱིར། སྦྱིན་པའི་ཕ་རོལ་ཏུ་ཕྱིན་པ་ལ་སོགས་པ་འཁོར་གསུམ་རྣམ་པར་དག་པས་རབ་ཏུ་ཕྱེ་བ་དྲུག་རྣམ་པ་ཐམས་ཅད་དུ་ཡོངས་སུ་རྫོགས་པས་ས་བཅུ་ཡང་དག་པར་སྒྲུབ་པར་བྱེད་པ་དང༌། ཞེས་གསུངས་པའི་ཕྱིར། སྤྱིར་མཐར་གྱིས་པའི་སྦྱོར་བ་ནི། འཕགས་པས་ཚོགས་ལམ་ནས་ཡོད་པར་བཞེད། སློབ་དཔོན་གྱིས་སྦྱོར་ལམ་དྲོད་ཐོབ་མ་ཐག་པའི་རྗེས་ཐོབ་ནས་ཡོད་པར་བཞེད་དོ། །སྐབས་འདིར་དོགས་པ་འདི་ལྟ་བུ་འཇུག་སྟེ། མཁྱེན་གསུམ་གྱི་རྣམ་པ་གོ་རིམས་སུ་སྒོམ་པའི་དོན་སྔ་ཕྱི་རིམས་ཅན་དུ་སྒོམ་པ་ལ་བྱེད་དམ། གཞན་དོན་གོ་རིམས་སུ་བྱེད་པ་སོགས་ཀྱི་གོ་རིམས་དང་འདྲ་བར། སྤང་བྱ་གང་དང་གང་སྤོང་བའི་གཉེན་པོར་དེ་དང་འཚམས་པའི་རྣམ་པ་སྒོམ་པ་ལ་བྱེད། ཡང་ན་མཁྱེན་གསུམ་གྱི་རྣམ་པ་སྒོམ་པས་ ༼༣༣༧༽ ལམ་རིམས་གྱིས་བགྲོད་ནས་བྱང་ཆུབ་ཏུ་འགྲོ་བ་ལ་བྱེད། དང་པོ་ལྟར་ན་ཚོགས་ལམ་དུ་མཁྱེན་གསུམ་གྱི་རྣམ་པ་སྒོམ་པ་ཀུན་མཐར་གྱིས་པར་འགྱུར་ཞིང༌། ས་དང་པོ་ཡན་ཆད་དུ་རྟོགས་རིགས་གསུམ་པོ་ངོ་བོ་གཅིག་ཏུ་ལྡན་པ་དང་ཡང་འགལ། གཉིས་པ་ལྟར་ན་ས་དང་པོ་ཡན་ཆད་དུ་ཉན་རང་གི་སྤང་བྱའི་རིགས་སྤོང་མི་དགོས་པས། གཞི་ཤེས་ཀྱི་རྣམ་པ་ཉེར་བདུན་སྒོམ་མི་དགོས་པར་འགྱུར། གསུམ་པ་ལྟར་ན། གནས་སྐབས་ཐེག་ཆེན་དུ་རིགས་ངེས་པའི་ཚོགས་ལམ་ཁྱད་པར་ཅན་གྱི་རྣམ་རྫོགས་སྦྱོར་བ་ཀུན་ཀྱང་མཐར་གྱིས་པའི་སྦྱོར་བར་ཐལ་བས་དཔྱོད་ལྡན་དག་གིས་དཔྱད་པར་བྱའོ། །མཁྱེན་གསུམ་རྣམ་པ་གོ་རིམས་སྒོམ་ཞེས་པ། །སྔ་ཕྱི་རིམ་པར་སྒོམ་ལ་འཆད་པའམ། །རྣམ་པ་ལམ་གྱི་གོ་རིམས་རྗེས་འབྲངས་ཏེ། །རིང་དུ་སྒོམ་ལ་རྟགས་སམ་ལུང་རིགས་དང༌། །མཐུན་པའི་ལེགས་བཤད་ཡོད་ན་འདིར་རྩོལ་འོས། །སྐབས་དྲུག་པ་བསྟན་ཟིན་ཏོ།།

༈ །།བདུན་པ་སྐད་ཅིག་མའི་སྦྱོར་བ་ནི། མདོར་བསྟན་གྱི་དངོས་པོ་བརྒྱད་ཀྱི་གོ་རིམ་ལ་འཕྲོས་ནས། མཐར་གྱིས་པའི་འོག་ཏུ་སྐད་ཅིག་མའི་སྦྱོར་བ་འཆད་པའི་རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ། སྦྱོར་ལམ་དུ་མཐར་གྱིས་པའི་སྦྱོར་བ་བསྒོམ་པས། ས་ ༼༣༣༨༽ དང་པོ་ཡན་ཆད་དུ་སྒོམ་བྱའི་གཞི་ཤེས་ཀྱི་རྣམ་པ་ལྟ་བུ་ཞིག་མངོན་དུ་གྱུར་པ་ན། ཐེག་དམན་བྱང་སེམས་སངས་རྒྱས་ཀྱི་རྟོགས་རིགས་གསུམ་ཀ་དུས་གཅིག་ལ་མངོན་དུ་འགྱུར་བ་ནི། སྦྱོར་ལམ་དུ་དེ་སྒོམ་པའི་དགོས་པ་ཡིན་ལ། ས་དང་པོ་ཡན་ཆད་དུ་མཐར་གྱིས་པ་སྒོམ་པའི་རྟོགས་རིགས་རྣམས་དུས་གཅིག་ཏུ་མངོན་དུ་གྱུར་པ་ལ་བསྟན་པ་ཐོབ་ནས། ཟག་མེད་ཀྱི་ཆོས་གཅིག་མངོན་དུ་བྱས་ན་དེ་དང་རིགས་མཐུན་པའི་ཟག་མེད་ཀྱི་ཆོས་ཐམས་ཅད་སྐད་ཅིག་མ་གཅིག་ལ་མངོན་དུ་གྱུར་པའི་གནས་སྐབས་ལ་སྐད་ཅིག་མའི་སྦྱོར་བར་འཇོག་པའི་ཕྱིར། རྒྱུ་མཚན་དེ་དང་ལྡན་པའི་སྐད་ཅིག་མའི་སྦྱོར་བ་དངོས་ལ། མཚན་ཉིད་དང་དབྱེ་བ་གཉིས། དང་པོ་ནི། ཡེ་ཤེས་སྐད་ཅིག་མ་གཅིག་གིས་མཁྱེན་གསུམ་གྱི་རྣམ་པ་སྒོམ་པས། སྐད་ཅིག་མ་དེ་མ་ཐག་རྫོགས་པའི་བྱང་ཆུབ་མངོན་དུ་བྱེད་ངེས་ཀྱི་སྦྱོར་བ་སྐད་ཅིག་མའི་སྦྱོར་བའི་མཚན་ཉིད་ཡིན་ཏེ། མདོར་བསྟན་དུ་སྐད་ཅིག་མ་གཅིག་གིས་མངོན་རྫོགས་བྱང་ཆུབ་པ། ཞེས་དང༌། སྐབས་བདུན་པའི་དོན་གསལ་ལས། དེ་དག་ཉིད་སྐད་ཅིག་གཅིག་གི་སྒོམ་པས་སྐད་མ་གཅིག་པའི་མངོན་པར་རྫོགས་པར་བྱང་ཆུབ་ཡིན་ཏེ། ཞེས་གསུངས་པའི་ཕྱིར། འདིར་དཔྱོད་ལྡན་ལ་དོགས་པ་བཀོད་ ༼༣༣༩༽ ན། སྒོམ་བྱའི་གཞི་ཤེས་རྣམ་པ་རྒྱུན་མཐའ་ལམ། །སྒོམ་ན་ཐེག་དམན་རྟོགས་རིགས་སྒོམ་པར་སོང༌། །དེ་ན་ཐེག་དམན་རྟོགས་རིགས་རྒྱུན་ལྡན་དུ། །སྒོམ་པའི་ཐེག་ཆེན་སྒོམ་ལམ་བཞེད་དམ་ཅི། །ཞེས་པའོ། །གཉིས་པ་དབྱེ་བ་ནི། འདི་ལ་ལྡོག་བྱའི་སྒོ་ནས་བཞིར་ཡོད་དེ། རྣམ་པར་སྨིན་པ་མ་ཡིན་པའི་ཟག་མེད་ཀྱི་རྟོགས་རིགས་གཅིག་སྒོམ་ཞིང་མངོན་དུ་གྱུར་པ་ན་དེ་དང་རིགས་མཐུན་པའི་ཟག་མེད་ཀྱི་རྟོགས་རིགས་ཐམས་ཅད་མངོན་དུ་གྱུར་པའི་སེམས་དཔའི་རྣལ་འབྱོར་རྣམ་པར་སྨིན་པ་མ་ཡིན་པའི་སྐད་ཅིག་མའི་སྦྱོར་བ་དང༌།

རྣམ་པར་སྨིན་པའི་ཟག་མེད་ཀྱི་རྟོགས་རིགས་གཅིག་སྒོམ་ཞིང་མངོན་དུ་གྱུར་པ་ན། དེ་དང་རིགས་མཐུན་པའི་ཟག་མེད་ཀྱི་རྟོགས་རིགས་ཐམས་ཅད་སྐད་ཅིག་མ་གཅིག་ལ་མངོན་དུ་གྱུར་པའི་སེམས་དཔའི་རྣལ་འབྱོར་ནི། རྣམ་པར་སྨིན་པའི་སྐད་ཅིག་མའི་སྦྱོར་བ་དང༌། སྦྱོར་བ་དེ་གཉིས་ཀྱིས་ཀྱང་ཆོས་ཐམས་ཅད་མཚན་ཉིད་མེད་པར་རྟོགས་པའི་ལྡོག་པ་ནས་མཚན་ཉིད་མེད་པའི་སྐད་ཅིག་མའི་སྦྱོར་བ་དང༌། བཟུང་འཛིན་གཉིས་སུ་མེད་པར་རྟོགས་པའི་ལྡོག་པ་ནས་གཉིས་སུ་མེད་པའི་སྐད་ཅིག་མའི་སྦྱོར་བར་འཇོག་པའི་ཕྱིར། དེ་ལ་དང་པོ་ནི། སྦྱིན་པ་ལ་སོགས་རེ་རེས་ཀྱང༌། །ཞེས་ ༼༣༤༠༽ སོགས་རྟོགས་རིགས་གཅིག་མངོན་དུ་བྱས་པས་ན་རིགས་མཐུན་གྱི་རྟོགས་རིགས་ཐམས་ཅད་མངོན་དུ་བྱེད་ནུས་པའི་དཔེ་ནི། ཇི་ལྟར་སྐྱེས་བུས་ཟོ་ཆུན་རྒྱུད། །ཞེས་སོགས་དང༌། གཉིས་པ་ནི། གང་ཚེ་ཆོས་དཀར་ཐམས་ཅད་ཀྱི། །ཞེས་སོགས་དང༌། གསུམ་པ་ནི། སྦྱིན་པ་ལ་སོགས་སྤྱོད་པ་ཡི། །ཞེས་སོགས་དང༌། བཞི་པ་ནི། རྨི་ལམ་དང་ནི་དེ་མཐོང་ཉིད། །ཅེས་སོགས་ཀྱིས་བསྟན། །འོ་ན་རྣམ་པར་སྨིན་པ་མིན་པ་དང༌། རྣམ་པར་སྨིན་པའི་རྟོགས་པ་གང་དེ་གཉིས་ཀྱི་རྟོགས་རིགས་གང་ཞེ་ན། མ་དག་ས་བདུན་གྱི་ཟག་མེད་ཀྱི་ཡོན་ཏན་ལ་རྣམ་པར་སྨིན་པ་མ་ཡིན་པ་དང༌། རྒྱུན་མཐའི་སྔ་རོལ་གྱི་དག་སའི་ཟག་མེད་ཀྱི་ཡོན་ཏན་རྣམས་ལ་སྐབས་འདིའི་རྣམ་པར་སྨིན་པར་འཇོག་སྟེ། འབད་རྩོལ་ལ་ལྟོས་པ་དང་མ་བལྟོས་པའི་ཁྱད་པར་རོ། །ཡོན་ཏན་དེ་གཉིས་ཀྱི་རིགས་རྒྱུན་རྒྱུན་མཐའི་གནས་སྐབས་སུ་ཡོད་པ་ལ་དེ་གཉིས་ཀྱི་རྟོགས་རིགས་སུ་འཇོག་གོ །འོ་ན་སྦྱོར་བ་དང་པོ་གཉིས་འགལ་ལམ་སྙམ་ན། མི་འགལ་ཏེ་སྦྱོར་བ་དེ་དང་དེ་ལ་རིམས་བཞིན། རྣམ་པ་སྨིན་པ་མ་ཡིན་པའི་ཟག་མེད་ཀྱི་རྟོགས་རིགས་དང༌། རྣམ་པར་སྨིན་པའི་ཟག་མེད་ཀྱི་རྟོགས་རིགས་ཀྱིས་ཁྱབ་ན། ཕན་ཚུན་འགལ་ཡང་སྦྱོར་བ་དེ་གཉིས་ནི་རྟོགས་རིགས་དེ་གཉིས་སུ་སོ་སོར་མ་

༼༣༤༡༽ ཡིན་པའི་ཕྱིར། དེས་ན་རྒྱུན་མཐའི་ཡེ་ཤེས་གཅིག་ཉིད་རྣམ་པར་སྨིན་པ་མ་ཡིན་པའི་ཟག་མེད་ཀྱི་རྟོགས་རིགས་གཅིག་མངོན་དུ་གྱུར་པ་ན། དེ་དང་རིགས་མཐུན་པའི་ཟག་མེད་ཀྱི་རྟོགས་རིགས་ཐམས་ཅད་མངོན་དུ་གྱུར་པའི་སེམས་དཔའི་རྣལ་འབྱོར་སོགས་སྔར་སྨོས་པ་བཞི་ཀ་ཡིན་པས། སྐད་ཅིག་མའི་སྦྱོར་བ་བཞི་ཡིན་ཁྱབ་སྙམ་ཡིན་ཏེ། ཀུན་མཁྱེན་ཆེན་པོའི་ཡན་ལག་རྒྱས་བཤད་ན་ཡང་གསལ་ལོ། །དེ་ལྟར་ན་རྒྱུན་མཐའི་ཡེ་ཤེས་རང་གི་ངོ་བོ་རྣམ་པར་སྨིན་པའི་ཟག་མེད་ཀྱི་རྟོགས་པ་ཡིན་ཞིང༌། རྟོགས་རིགས་ཀྱི་སྒོ་ནས་རྣམ་པར་སྨིན་པ་མ་ཡིན་པ་དང༌། རྣམ་པར་སྨིན་པའི་རྟོགས་རིགས་གཉིས་སུ་ཡོད་དེ། བྱང་སེམས་རྒྱུན་མཐའ་པའི་རྒྱུད་ཀྱི་མ་དག་སའི་ཟག་མེད་ཀྱི་རྟོགས་རིགས་རྣམས་ནི་རྣམ་པར་སྨིན་པ་མ་ཡིན་པའི་ཟག་མེད་ཀྱི་རྟོགས་རིགས་དང༌། དེའི་རྒྱུད་ཀྱི་དག་སའི་ཟག་མེད་ཀྱི་རྟོགས་རིགས་རྣམས་ནི་རྣམ་པར་སྨིན་པའི་ཟག་མེད་ཀྱི་རྟོགས་རིགས་ཡིན་པའི་ཕྱིར་རོ། །སྐབས་བདུན་པ་བསྟན་ཟིན་ཏོ།། ༈ །།བརྒྱད་པ་འབྲས་བུ་ཆོས་སྐུ་ནི། སྐད་ཅིག་མའི་སྦྱོར་བའི་འོག་ཏུ་འབྲས་བུ་ཆོས་སྐུ་འཆད་པའི་རྒྱུ་མཚན་ཡོད་དེ། སྐད་ཅིག་མའི་སྦྱོར་བ་དེ་རང་གི་སྐད་ཅིག་མ་གཉིས་པར་སྐུ་གསུམ་ ༼༣༤༢༽ མཛད་པ་ཕྲིན་ལས་དང་བཅས་པ་སྐྱེད་པ་ལ་འབྲས་བུ་ཆོས་སྐུར་འཇོག་པའི་ཕྱིར། འདི་འཆད་པ་ལ་མཚན་ཉིད་དང་དབྱེ་བ་གཉིས་ལས། དང་པོ་ནི། སྦྱོར་བཞི་སྒོམ་པའི་རྣམ་སྨིན་མཐར་ཐུག་གོ །རང་ཕྱོགས་ཁ་ཅིག སྦྱོར་བཞི་སྒོམ་སྟོབས་ཀྱིས་ཐོབ་པའི་མཐར་ཐུག་གི་སྐྱབས་གནས་ཟེར་བ་མི་འཐད་དེ། བཀའ་བརྒྱད་སྟོང་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། མ་གྲུབ་ན། དེར་ཐལ། སངས་རྒྱས་ཡིན་པའི་ཕྱིར་ཏེ། སངས་རྒྱས་ཀྱི་གསུང་ཡིན་པའི་ཕྱིར། ཁྱབ་སྟེ། སངས་རྒྱས་ཀྱི་སྐུ་གསུང་ཐུགས་གསུམ་ག་སངས་རྒྱས་ཡིན་པའི་ཕྱིར། གསུམ་ག་སྒྲིབ་པ་དང་བྲལ་བའི་ཕྱིར། རྩ་བར་འདོད་མི་ནུས་ཏེ།

ལུང་གི་དམ་ཆོས་ཡིན་པའི་ཕྱིར། ཁྱབ་སྟེ། ཆོས་རྣམས་གཉིས་དང་འཕགས་པའི་ཚོགས། །གཏན་གྱི་སྐྱབས་མཆོག་མ་ཡིན་ནོ་ཞེས་གསུངས་པའི་ཕྱིར། གཉིས་པ་དབྱེ་བ་ལ། སྤྱིར་ཕ་རོལ་ཏུ་ཕྱིན་པའི་ལུགས་ཀྱི་སྐུའི་རྣམ་བཞག བྱེ་བྲག་ཏུ་གཞུང་འདིའི་དགོངས་པ་ངེས་པར་བྱ་བ། ཡོན་ཏན་གྱི་ཁྱད་པར་བྱེ་བྲག་ཏུ་བཤད་པ་དང་གསུམ་ལས། དང་པོ་ལ་དྲུག་ཏུ་ཡོད་པའི་དང་པོ་སྐུ་གཅིག་ཏུ་བཞག་པ་ནི། སངས་རྒྱས་ཀྱི་སྐུ་ཐམས་ཅད་སངས་རྒྱས་རང་སྣང་ལ་ཆོས་སྐུ་ཁོ་ན་ཡིན་ཏེ། སངས་རྒྱས་རང་སྣང་ལ་ཆོས་སྐུ་འབའ་ཞིག་ལས་འཇིག་ཚོགས་ཀྱི་སྐུ་མ་དམིགས་ ༼༣༤༣༽ པའི་ཕྱིར། དེ་སྐད་དུ་གསེར་འོད་དམ་པར། ཆོས་ཀྱི་དེ་བཞིན་ཉིད་དང༌། རྣམ་པར་མི་རྟོག་པའི་ཡེ་ཤེས་ལས་གུད་ན་སངས་རྒྱས་རྣམས་ཀྱི་ཆོས་གང་ཡང་མེད་པའི་ཕྱིར་རོ། །ཞེས་དང༌། གཞན་དོན་མོས་པ་ཆུང་འབྲིང་གི་མདོར། དགེ་སློང་དག་ང་ལ་ནི་འཇིག་ཚོགས་ཀྱི་སྐུར་མ་ལྟ་བར་ཆོས་ཀྱི་སྐུ་ཡོངས་སུ་རྫོགས་པར་ལྟོས་ཤིག ཞེས་དང༌། རྡོ་རྗེ་གཅོད་པར། གང་དག་ང་ལ་གཟུགས་སུ་མཐོང༌། །གང་དག་ང་ལ་སྒྲར་ཤེས་པ། །ལོག་པའི་ལམ་དུ་ཞུགས་པ་ཡི། །སྐྱེ་བོ་དེ་ཡིས་ང་མི་མཐོང༌། །ཞེས་གསུངས་པ་ཡིན་ནོ། །འོ་ན་གཟུགས་སྐུ་སངས་རྒྱས་ཀྱི་སྐུ་མ་ཡིན་ནམ་ཞེ་ན། སངས་རྒྱས་ཀྱི་སྐུ་ཡིན་ཏེ། སྦྱོར་བཞི་སྒོམ་པའི་རྣམ་སྨིན་ཡིན་པས་འབྲས་བུ་ཆོས་སྐུ་ཡིན་པའི་ཕྱིར། འོན་ཀྱང་སངས་རྒྱས་རང་སྣང་ལ་ཆོས་སྐུ་ཉག་གཅིག་ལས་གཟུགས་སྐུ་མ་ཡིན་པ་ལ་དགོངས་ནས་སྔར་ཡི་ལུང་དེ་རྣམས་གསུངས་པ་ཡིན་ནོ། །གཉིས་པ་སྐུ་གཉིས་སུ་བཞག་པ་ནི། རྒྱུད་བླར། རང་དོན་གཞན་དོན་དམ་སྐུ་དང་ནི། །དེ་ལ་བརྟེན་པའི་ཀུན་རྫོབ་སྐུ་ཉིད་དེ། །བྲལ་དང་རྣམ་པར་སྨིན་པའི་འབྲས་བུ་ནི། །ཡོན་ཏན་དབྱེ་བ་དྲུག་ཅུ་བཞི་འདི་དག ཞེས་སྐུ་གཉིས་སུ་གསུངས་པའི་དང་པོ་རང་དོན་དམ་པའི་སྐུ་དང་ངོ་བོ་ཉིད་སྐུ་དོན་གཅིག གཉིས་པ་གཞན་དོན་ཀུན་རྫོབ་པའི་སྐུ་དང་གཟུགས་སྐུ་དོན་གཅིག

༼༣༤༤༽ ངོ་བོ་ཉིད་སྐུ་ལ་ལྡན་པའི་འབྲས་ནི། རྣམ་མཁྱེན་ཡིན་ཞིང༌། དེ་ལ་དབྱེ་ན། སྟོབས་བཅུ་ལ་སོགས་པ་སོ་གཉིས་སུ་ཡོད། གཟུགས་སྐུ་ལ་ལྡན་པའི་རྣམ་སྨིན་གྱི་ཡོན་ཏན་ནི། སངས་རྒྱས་ཀྱི་མཚན་སོ་གཉིས་ལ་འཇོག་སྟེ། རྒྱུད་བླ་མར། དང་པོའི་སྐུ་ནི་སྟོབས་ལ་སོགས། །བྲལ་བའི་ཡོན་ཏན་རྣམས་དང་ལྡན། །གཉིས་པ་སྐྱེས་བུ་ཆེན་པོའི་མཚན། །རྣམ་སྨིན་ཡོན་ཏན་དག་དང་ལྡན། །ཞེས་གསུངས་པའི་ཕྱིར། ཡང་བྱེ་བྲག་ཏུ་སྨྲ་བའི་གཞུང་ལུགས་ལས་ཆོས་སྐུ་གཟུགས་སྐུ་གཉིས་སུ་བཤད་ནས། དང་པོ་ནི། ཐེག་ཆེན་མི་སློབ་པའི་ལམ་བདེན་དང༌། གཉིས་པ་ནི། མ་ག་ཏ་རྡོ་རྗེ་གདན་གྱི་སྤོ་ལ་གསར་དུ་སངས་རྒྱས་པའི་སྟོན་པ་ཐུབ་པའི་དབང་པོ་ལྟ་བུའོ། །ཞེས་འདོད་དོ། །གསུམ་པ་སྐུ་གསུམ་དུ་བཞག་པ་ནི། ཡང་རྒྱུད་བླ་མར། ངོ་བོ་ཉིད་ལོངས་སྤྲུལ་སྐུ་གསུམ་དུ་བཤད་པ་ཡང་ཡོད་དེ། རིགས་འདི་གཉིས་ལས་སངས་རྒྱས་ཀྱི། །སྐུ་གསུམ་ཐོབ་པར་འདོད་པ་སྟེ། །དང་པོས་སྐུ་ནི་དང་པོ་སྟེ། །གཉིས་པ་ཡིས་ནི་ཕྱི་མ་གཉིས། །ཞེས་གསུངས་པའི་ཕྱིར། དེ་བཞིན་དུ་མདོ་རྒྱན་ལས་ཀྱང་སྐུ་གསུམ་དུ་གསུངས་སོ། །དེ་བཞིན་དུ་ཚད་མ་སྨྲ་བའི་མདོ་སེམས་གཉིས་ཀྱང་སྐུ་གསུམ་དུ་འདོད་དོ། །ཚད་མ་རྣམ་འགྲེལ་གྱི་མཆོད་བརྗོད་དུ། རྟོག་པའི་དྲ་བ་རྣམས་བསལ་ཞིང༌། །ཞེས་པའི་ངོ་བོ་ཉིད་སྐུ་དང༌། །ཟབ་ཅིང་ཞེས་པས་ལོངས་སྐུ་དང༌། །རྒྱ་ཆེའི་སྐུ་མངའ་ 

༼༣༤༥༽ བ་ཞེས་པས་སྤྲུལ་སྐུ་བསྟན་པའི་ཕྱིར། རྗེ་བཙུན་རེ་མདའ་བ་ཆེན་པོས། ཟབ་ཅིང་རྒྱ་ཆེ་གཉིས་ལོངས་སྤྲུལ་ལ་མ་སྦྱར་བར། ཇི་ལྟ་བ་མཁྱེན་པ་དང་ཇི་སྙེད་པ་མཁྱེན་པ་ལ་མཛད་ཀྱང༌། ཆེར་མ་འབྲེལ་ཏེ། རྒྱ་ཆེའི་སྐུ་མངའ་ཞེས་གསུངས་པས། སྔ་མ་གཉིས་ལ་ཡང་གསལ་བྱེད་དུ་སྦྱར་ཏེ། བཟུང་འཛིན་གྱི་རྟོག་པ་སྤངས་པའི་སྐུ་དང༌། ཟབ་པའི་སྐུ་དང༌། རྒྱ་ཆེ་བའི་སྐུ་དང་གསུམ་གཞུང་གི་དངོས་བསྟན་ཉིད་དུ་གསལ་བའི་ཕྱིར། བཞི་པ་བཞི་དང་ལྔར་རྟོག་པའི་ཚུལ་ནི། མངོན་རྟོགས་རྒྱན་གྱི་འགྲེལ་བྱེད་ཁ་ཅིག སྐུ་གསུམ་གྱི་དང་པོ་ལ། ངོ་བོ་ཉིད་སྐུ་དང་ཆོས་སྐུ་གཉིས་སུ་ཕྱེ་ནས་སྐུ་བཞིར་འདོད་པ་དང༌། སྐུ་གསུམ་གྱི་ལོངས་སྐུ་ལ་གཉིས་སུ་ཕྱེ་ནས། སྐུ་བཞིར་འདོད་པ་དང༌། སྐུ་གསུམ་གྱི་སྤྲུལ་སྐུ་ལ་གཉིས་སུ་ཕྱེ་ནས་སྐུ་བཞིར་འདོད་པ་སོགས་ནི། གཞུང་གི་དགོངས་པ་མ་ཡིན་ཏེ། གཞུང་འདིའི་དགོངས་པ་སྐུ་གསུམ་དུ་གྲངས་ངེས་པར་བཞེད་པའི་སྐུ་གསུམ་ནི། ངོ་བོ་ཉིད་སྐུ་དང༌། ལོངས་སྐུ་དང༌། སྤྲུལ་སྐུ་གསུམ་པོ་ཡིན་ཏེ། ཐུབ་པའི་ལོངས་སྤྱོད་རྫོགས་སྐུར་བཞེད། །ཅེས་དང༌། ཐུབ་པའི་སྤྲུལ་སྐུ་རྒྱུན་མི་ཆད་ཅེས་གསུངས་པའི་ཕྱིར། འདི་གསུམ་ལས་གཞན་དུ་ཆོས་སྐུའི་དབྱེ་བའི་གྲངས་ཀྱི་ནང་དུ་འདོད་པ་ནི་མི་འཐད་དེ། ཐུབ་པའི་རྟོགས་ཡེ་ཆོས་སྐུ་ནི། །ཞེས་པའི་གཞུང་མི་སྣང་བའི་ཕྱིར། ལོངས་སྐུ་དང་སྤྲུལ་སྐུ་ལ་ནང་སེལ་ཕྱེ་ནས། སྐུའི་གྲངས་ངེས་ཀྱི་དབྱེ་བར་འདོད་པ་ནི་ཧ་ཅང་ཐལ་ཏེ། རྣམ་མཁྱེན་མཚོན་བྱེད་ཀྱི་ཆོས་སོ་སོ་ལ་ཡང་ནད་སེལ་ཕྱེ་བས། མཚོན་བྱེད་ཀྱི་ཆོས་བཅུ་ལས་ལྷག་པར་གྱུར་པས་གཞུང་ལུགས་ནས་བཤད་པའི་གྲངས་ངེས་ཀྱི་དབྱེ་བ་ཕལ་ཆེར་འཇིག་ཉེན་ཡོད་དོ། །ལྔ་པ་མཚན་བཏགས་ཀྱི་ཁྱད་པར་ནི། ཁ་ཅིག་གདུལ་བྱ་གཞན་སྣང་གི་གཟུགས་སྐུ་གཉིས། ཐུབ་པའི་ངོ་བོ་ཉིད་སྐུ་ནི། ཞེས་དང༌། ༼༣༤༦༽ སངས་རྒྱས་མཚན་ཉིད་པ་མ་ཡིན་ཏེ། གསེར་འོད་དམ་པར་སྐུ་སྔ་མ་གཉིས་ནི་བཏགས་པ་ཙམ་མོ་ཞེས་གསུངས་པའི་ཕྱིར།

དཔེར་ན་རི་མོ་མཁན་གྱིས་བྲིས་པའི་ནོར་བུའི་གཟུགས་བརྙན་དེ་ནོར་བུ་དངོས་མ་ཡིན་བཞིན་དུ། འགྲོ་བའི་ལས་སྣང་སྣ་ཚོགས་པས་རང་གི་ཡིད་ངོར་ཤར་བའི་གཟུགས་སྐུ་དེ་ཡང་སངས་རྒྱས་དངོས་མ་ཡིན་ནོ། །དེ་སྐད་དུ་རྒྱུད་བླར། ཇི་ལྟར་ཚོན་ནི་སྣ་ཚོགས་ཀྱིས། །ནོར་བུ་དེ་དངོས་མི་སྣང་ལྟར། །དེ་བཞིན་འགྲོ་རྐྱེན་སྣ་ཚོགས་པས། །ཁྱབ་བདག་དེ་དངོས་མིན་པར་སྣང༌། །ཞེས་གསུངས་པས་སོ། །ཞེས་ཟེར་བ་རྣམས་ནི་དཔྱད་པར་བྱ་སྟེ། འོ་ན་གསེར་འོད་དམ་པར། དཔེར་ན་སྟོང་པ་ལ་བརྟེན་ནས་གློག་འབྱུང་ངོ༌། །གློག་ལ་བརྟེན་ནས་འོད་འབྱུང་ངོ༌། །དེ་བཞིན་དུ་ཆོས་ཀྱི་སྐུ་ལ་བརྟེན་ཏེ་ལོངས་སྤྱོད་རྫོགས་པའི་སྐུ་འབྱུང་ངོ༌། །ལོངས་སྐུ་ལ་བརྟེན་ཏེ་སྤྲུལ་པའི་སྐུ་སྣང་ངོ༌། །ཞེས་གསུངས་པ་མི་འཐད་པར་ཐལ། ཆོས་སྐུ་ལ་བརྟེན་ཏེ་ལོངས་སྤྲུལ་འབྱུང་བ་མི་འཐད་པའི་ཕྱིར་ཏེ། ལོངས་སྐུ་ནི་གདུལ་བྱའི་ལས་སྣང་དང༌། སྤྲུལ་སྐུ་ནི་མོས་པ་སྣ་ཚོགས་པས་བསྐྲུན་པའི་སྐུ་ཡིན་པའི་ཕྱིར། རྟགས་དོན་གྱི་སོང་མོད། གལ་ཏེ་མ་གྲུབ་ན་ཡང༌། དེ་བཞིན་འགྲོ་རྐྱེན་སྣ་ཚོགས་པས། །ཁྱབ་བདག་ཅེས་པའི་དོན་ཁྱོད་རང་གིས་བཤད་པ་དེ་དང་འགལ་ལོ། །གནད་ཀྱི་དོན་ནི། ཆོས་སྐུ་སངས་རྒྱས་མཚན་ཉིད་པ་ཡིན་པས། དེ་ལ་བརྟེན་ནས་བྱུང་བའི་ལོངས་སྐུ་ཡང་སངས་རྒྱས་མཚན་ཉིད་པར་འདོད་དགོས་ཏེ། སངས་རྒྱས་ཀྱི་ཡེ་ཤེས་གཅིག་ཉིད་ཀྱི་རོལ་པ་གདུལ་བྱ་ས་བཅུ་པའི་བྱང་སེམས་རྣམས་ལ་ངེས་པ་ལྔ་ལྡན་གྱི་སྐུར་སྣང་བ་ ༼༣༤༧༽ ཡིན་པས་སངས་རྒྱས་ཀྱི་གནས་སྐབས་འབའ་ཞིག་ཡིན་པའི་ཕྱིར། ལོངས་སྐུ་དང༌། སེམས་ཅན་གྱི་གནས་སྐབས་ཀྱི་ཆོས་ཀྱི་གཞི་མཐུན་མེད་པའི་ཕྱིར། དེ་བཞིན་དུ་ལོངས་སྐུའི་སྤྲུལ་གཞི་བྱས་པ་ལ་བརྟེན་ནས་བྱུང་བའི་སྤྲུལ་སྐུ་ཡང་སངས་རྒྱས་མཚན་ཉིད་པ་ཡིན་ཏེ། སྤྲུལ་གཞིའི་ལོངས་སྐུ་སངས་རྒྱས་མཚན་ཉིད་པ་གང་ཞིག སྤྲུལ་གཞི་དང་སྤྲུལ་པ་ལ་སྤངས་རྟོགས་ཁྱད་པར་མེད་པའི་ཕྱིར།

འདི་དཔྱོད་ལྡན་ལ་དོགས་པ་བཀོད་ན། སྐུ་གསུམ་རིམས་ཅན་ཐོབ་ན་ཆོས་སྐུ་ཙམ། །ཐོག་མར་བརྙེས་པའི་སངས་རྒྱས་འཕགས་པ་དེ། །ལོངས་སྤྲུལ་གང་ཡང་མིན་ན་གཟུགས་སྐུར་འགལ། །གང་རུང་ཡིན་ན་རིམས་ཅན་ཇི་ལྟར་འཐད། །དེས་ན་སྐུ་སྔ་མ་གཉིས་བཏགས་པ་བར་གསུངས་པ་ནི། ལོངས་སྤྲུལ་གཉིས་མཚན་དཔེས་བརྒྱན་པའི་གཟུགས་སྐུ་ཡིན་པས་དབྱིངས་རིགས་དབྱེར་མེད་ཀྱི་ཡང་དག་པའི་སྐུ་མ་ཡིན་པ་ལ་དགོངས་ཏེ། གསེར་འོད་དམ་པར། སྔ་མ་གཉིས་ནི་བཏགས་པ་ཙམ་མོ། །ཆོས་ཀྱི་སྐུ་ནི་ཡང་དག་པ་སྟེ་སྐུ་དེ་གཉིས་ཀྱི་གཞི་བྱེད་པའི་ཕྱིར། །ཞེས་དང༌། ཡང་དེ་ཉིད་ལས། སྐུ་དེ་གཉིས་ནི་ཡང་དག་པ་མ་ཡིན་པ་བཏགས་པ་ཙམ་ཞེས་སོགས་གསུངས་པའི་ཕྱིར། དེ་ལྟར་ན་གཟུགས་སྐུ་གཉིས་སངས་རྒྱས་ཀྱི་སྐུ་ལ་དངོས་བཏགས་ཕྱེ་བའི་བཏགས་པ་པར་གསུངས་བ་མེད་ལ། བཏགས་པ་ཙམ་མོ་ཞེས་པའི་དོན་ཡང༌། གདུལ་བྱ་གཞན་སྣང་གི་ངོར་མིང་དང་གཟུགས་སོགས་སུ་བཏགས་ཤིང༌། ༼༣༤༨༽ སྐྱེ་འཇིག་ཅན་དུ་སྣང་བར་བཤད་པ་ཡིན་ནོ། །རྒྱུད་བླ་མའི་ལུང་གི་དོན་ཡང༌། ཁྱབ་བདག་ཅེས་པ་དེ་ཆོས་སྐུ་ལ་བྱེད་པས། གདུལ་བྱ་གཞན་སྣང་གི་གཟུགས་སྐུ་གཉིས་ཆོས་སྐུ་ལ་བརྟེན་ནས་བྱུང་ཞིང༌། ཆོས་སྐུའི་རྣམ་པར་རོལ་པ་ཙམ་ལས་ཆོས་སྐུ་དངོས་མིན་ཞེས་པའོ། །དེ་བཞིན་དུ་སྤྱོད་འཇུག་གི་ཤེས་རབ་ལེའུར་ཡང༌། ནམ་མཁའ་ལྡིང་གི་མཆོད་སྡོང་སྒྲུབ་པའི་དཔེས་མཚོན་པའི་དོན་རྒྱུད་བླ་མའི་འདི་དང་ཆ་འདྲ་བར་བཤད་པ་རྣམས་ཀྱང་འཆད་ཚུལ་འདི་བཞིན་དུ་ཤེས་དགོས་སོ། །གལ་ཏེ་གཟུགས་སྐུ་སངས་རྒྱས་མ་ཡིན་ན། བསྐལ་པ་གྲངས་མེད་གསུམ་དུ་ཚོགས་སོག་ཡུལ་གྱི་སངས་རྒྱས་མེད་པར་འགྱུར་ཏེ། ཆོས་སྐུ་གདུལ་བྱ་ལ་དངོས་སུ་མི་སྣང་བས། ཐེག་བསྡུས་ནས་གསུངས་པའི་ཁྱད་ཆོས་བཞི་ལྡན་གྱི་ཕྱིར་མི་ལྡོག་པའི་བྱང་སེམས་ཀྱིས་དངོས་སུ་ཚོགས་སོག་ཡུལ་དུ་མི་རུང་ཞིང༌། གཟུགས་སྐུ་ནི་སངས་རྒྱས་མ་ཡིན་པའི་ཕྱིར། དེས་ན་གྲུབ་མཐའི་རྣམ་བཞག་འཆའ་བ་ཐམས་ཅད་ཀྱང༌།

སྔོན་གྱི་མཁས་གྲུབ་གོང་མ་གོང་མ་དག་དང་མཐུན་ན་ལེགས་ཀྱིས། དེ་ལས་གཞན་དུ་ཟུར་འདོད་ཀྱི་རྣམ་བཞག་མང་ན་དཔྱོད་ལྡན་དག་ཡིད་མི་ཆེས་སོ། །དྲུག་པ་ལོངས་སྤྲུལ་ལ་མུ་བཞི་བརྩི་བ་ནི། སྤྲུལ་སྐུ་ཡིན་ལ་ལོངས་སྐུ་མ་ཡིན་པ་དང༌། ལོངས་སྐུ་ཡིན་ལ་སྤྲུལ་སྐུ་མ་ཡིན་པ་དང༌། གཉིས་ཀ་ཡིན་པ་དང༌། གཉིས་པོ་གང་ཡང་མ་ཡིན་ ༼༣༤༩༽ པའི་མུ་དང་བཞིར་གསེར་འོད་དམ་པར་བཤད་དོ། །གཞུང་འདིར་ནི་ལོངས་སྤྲུལ་གྱི་གཞི་མཐུན་མི་འཐད་དེ། སྤྲུལ་སྐུ་ནི་ལོངས་སྐུའི་སྤྲུལ་གཞི་བྱས་པ་ལས་བྱུང་བས་ལོངས་སྐུ་ལས་གཞན་དུ་གྱུར་པའི་སྐུ་ཡིན་པའི་ཕྱིར་ཏེ། དེ་བཞིན་གཞན་པ་སྤྲུལ་པ་ནི། །ཞེས་གསུངས་པའི་ཕྱིར། གཉིས་པ་གཞུང་འདིའི་དགོངས་པ་ངེས་པར་བྱ་བ་ནི། མདོར་བསྟན་དུ། ངོ་བོ་ཉིད་ལོངས་རྫོགས་བཅས་དང༌། །དེ་བཞིན་གཞན་པ་སྤྲུལ་པ་ནི། །ཞེས་དབྱེ་ངོ་སྐུ་གསུམ་པོ་སྨོས་ནས། ཆོས་སྐུ་ཞེས་པས། དེ་གསུམ་འབྲས་བུ་ཆོས་སྐུའི་གྲངས་ངེས་ཀྱི་དབྱེ་བ་ཡིན་ནོ་ཞེས་བསྟན་པ་ཡིན་ཏེ་ནི་ཞེས་པ་དགར་ཚིག་ཡིན་པ་དང༌། ཆོས་སྐུ་མཛད་པ་དང་བཅས་པ། །ཞེས་པའི་ཆོས་སྐུ་དེ། ཆོས་ཀྱི་སྐུ་དང་དེ་རྣམས་བརྒྱད། །ཅེས་པའི་སྐབས་ཀྱི་འབྲས་བུ་ཆོས་སྐུ་དང་དོན་གཅིག་པས། སྐུ་གསུམ་གྱི་དབྱེ་གཞིར་འཐད་པའི་ཕྱིར། གལ་ཏེ་དེ་དབྱེ་བའི་ཡ་གྱལ་གྱི་ཆོས་སྐུ་ཡིན་ན། དེ་བཞིན་གཞན་པ་སྤྲུལ་པ་ནི། །ཞེས་སྨོས་མི་རིགས་པར་སྤྲུལ་པ་དང༌། ཞེས་སྨོས་རིགས་པར་འགྱུར་ཏེ། སྤྲུལ་སྐུ་དང་འདིར་བསྟན་ཆོས་སྐུ་དབྱེ་ངོ་སོ་སོ་བ་གང་ཞིག དང་ཞེས་པས་སོ་སོར་འབྱེད་ནུས་པའི་ཕྱིར་ཆོས་སྐུ་དབྱེ་ངོའི་གྲངས་སུ་བྱེད་པའི་ཚེ་འབྱེད་ཚིག་བཤད་པའི་ལུང་ཁུང་ཐུབ་ཀྱང་ཡོད་དེ། འཇམ་དཔལ་རང་གི་ལྟ་བའི་འདོད་པ་ ༼༣༥༠༽ མདོར་བསྟན་པའི་མདོ་ལས། ངོ་བོ་ཉིད་ལོངས་རྫོགས་བཅས་དང༌། །དེ་བཞིན་གཞན་པ་སྤྲུལ་པ་དང༌། །ཆོས་སྐུ་མཛད་པ་དང་བཅས་པ། ཞེས་གསུངས་པའི་ཕྱིར། རྒྱུ་མཚན་དེས་ན་ཀུན་མཁྱེན་ཆེན་པོའི་སྡོམ་གསུམ་ཁ་སྐོང་ལས།

བྱམས་པས་ནི་ཞེས་སྦྱར་བའི་ཚེ། །སྐུ་གསུམ་ཆོས་སྐུའི་དབྱེ་བར་བཞེད། །འཇམ་དཔལ་དང་ཞེས་འབྱེད་པའི་ཚེ། །ཆོས་སྐུ་དབྱེ་བའི་གྲངས་སུ་བཞེད། །ཅེས་གསུངས་པའི་ལེགས་བཤད་ཀྱི་ནོར་བུ་འདི་བློ་ལྡན་རྣམས་ཀྱི་བློ་གྲོས་ཀྱི་བང་མཛོད་དུ་གཅེས་པར་བཟུང་ཞིག དེ་ལྟར་ན་དེ་བཞིན་གཞན་པ་སྤྲུལ་པ་ནི། །ཆོས་སྐུ་ཞེས་པའི་དངོས་བསྟན་གྱི་ཆོས་སྐུ་དང༌། དེ་བཞིན་གཞན་པ་སྤྲུལ་པ་དང༌། །ཆོས་སྐུ་ཞེས་པའི་དངོས་བསྟན་གྱི་ཆོས་སྐུ་གཉིས་ལ་རྒྱ་ཆེ་ཆུང་གི་ཁྱད་པར་ཡོད་དེ། སྔ་མ་དེར་འབྲས་བུ་ཆོས་སྐུ་མཐའ་དག་ཡོད་པས་རྒྱ་ཆེ། ཕྱི་མ་འདི་དབྱེ་བའི་ཡ་གྱལ་གྱི་ཡེ་ཤེས་ཆོས་སྐུ་ཡིན་པས་རྣམ་མཁྱེན་དུ་ངེས་པའི་ཕྱིར། འོ་ན་མངོན་རྟོགས་རྒྱན་འདིར་སྐུ་གསུམ་དུ་གྲངས་ངེས་ན། རྣམ་མཁྱེན་སྐུ་གསུམ་པོ་གང་དུ་འདུས་སྙམ་ན། ངོ་བོ་ཉིད་སྐུར་འདུས་ཏེ། ངོ་བོ་ཉིད་སྐུ་ལས་དོན་གཞན་དུ་མ་གྱུར་པའི་སྐུ་ཡིན་པའི་ཕྱིར། ངོ་བོ་ཉིད་སྐུའི་སྟེང་གི་ཟག་མེད་ཀྱི་ཡེ་ཤེས་ཡིན་པའི་ཕྱིར། གཏན་ཚིགས་གྲུབ་སྟེ། ཐུབ་པའི་ངོ་བོ་ཉིད་སྐུ་ནི། །ཟག་པ་མེད་པའི་ཆོས་གང་དག །ཅེས་གསུངས་པའི་ཕྱིར། དེ་བཞིན་དུ་ལོངས་སྐུའི་མཚན་དཔེ་རྣམས་ལོངས་སྐུའི་ཁོངས་སུ་འདུས། སྤྲུལ་སྐུའི་མཚན་དཔེ་རྣམས་སྤྲུལ་སྐུའི་ཁོངས་སུ་འདུས། བཀའ་བརྒྱད་སྟོང་པ་སོགས་མཆོག་གི་སྤྲུལ་སྐུའི་གསུངས་པའི་ལུང་གི་དམ་ཆོས་རྣམས་སྤྲུལ་སྐུར་འདུས་པར་ཤེས་ ༼༣༥༡༽ པར་བྱ་ཞིང༌། དེ་དང་དེར་འདུས་ན། དེ་དང་དེ་ཡིན་པས་མ་ཁྱབ་པར་ཡང་ཤེས་པར་བྱའོ། །ཁ་ཅིག་རྣམ་མཁྱེན་ཆོས་ཅན། ངོ་བོ་ཉིད་སྐུ་ལས་གཞན་དུ་གྱུར་བའི་སྐུ་ཡིན་པར་ཐལ། ངོ་བོ་ཉིད་སྐུ་མ་ཡིན་པར་གྱུར་པའི་སྐུ་ཡིན་པའི་ཕྱིར་ཟེར་ན། མ་ངེས་ཏེ། འདི་འདྲ་བའི་རིགས་དུ་མ་ཡོད་དོ། །དེས་ན་མཚན་མ་ལ་དངོས་རྗེས་གཉིས་སུ་གྲངས་ངེས་པ་ལྟ་བུའི་ངོ་བོའི་གྲངས་ངེས་རྣམས་ལ། རྫས་སྤྱི་དང་ཉིས་མགོ་སྤངས་ནས་ཁྱབ་མཐའ་འཛིན་དགོས་ལ།

སངས་རྒྱས་ཀྱི་སྐུ་ལ་སྐུ་གསུམ་དུ་གྲངས་ངེས་པ་ལྟ་བུ་སྡེ་ཚན་གྱི་གྲངས་ངེས་རྣམས་ལ་ཁྱབ་མཐའ་འཛིན་མི་དགོས་པ་ནི། གསུང་རབ་སྤྱིའི་ལུགས་སོ། །འདི་ལ་ཡང་ནང་ཚན་གྱི་དབྱེ་བ་དེ་དངོས་མ་ཡིན་པར་གྱུར་པའི་མཚན་གཞི་གཞན་རྣམས་དབྱེ་བའི་ནང་དུ་འདུས་པ་ཞིག་དགོས་ཏེ། གཞན་དུ་ན་གྲངས་ངེས་ཉམས་སོ། །རྒྱུ་མཚན་དེའི་ཕྱིར་ན། རྫས་སྤྱི་དང་ཉིས་མགོ་སྤངས་ནས། སངས་རྒྱས་ཀྱི་སྐུ་ཡིན་ན་ངོ་བོ་ཉིད་ལོངས་སྤྲུལ་སྐུ་གསུམ་པོ་གང་རུང་དུ་འདུས་པས་ཁྱབ་ཅེས་བྱའོ། །བྱིས་པ་དག་ངོ་བོ་ཉིད་སྐུ་ངོ་བོ་ཉིད་སྐུར་འདུས་པ་རྣམས་ལ་འབྲེལ་མེད་དོ་སྙམ་ན། དེ་དེར་འདུས་ཏེ། དེ་དེ་དངོས་ཡིན་པའི་ཕྱིར། གཞན་དུ་ཤཱཀྱ་ཐུབ་པའང་སྤྲུལ་སྐུར་མི་འདུས་པར་འགྱུར་བས། བསྡུས་པ་དག་གི་ཚིག་ཁྲི་ལྷུར་ལེན་པ་གཞུང་ལུགས་ཆེན་པོར་ ༼༣༥༢༽ ཡང་སྦྱར་ན་ཅིར་འགྱུར་མི་ཤེས་སོ། །ད་ནི་སྐབས་དོན་གཞུང་གི་དོན་ལ། ངོ་བོ་ཉིད་སྐུ་སོགས་དོན་བཞི་ལས། དང་པོ་ལ་ངོ་བོ་མདོར་བསྟན་པ་དང༌། ཡོན་ཏན་རྒྱས་པར་བཤད་པ་གཉིས། དང་པོ་ནི། ཐུབ་པའི་ངོ་བོ་ཉིད་སྐུ་ནི། །ཞེས་སོགས་ཚིགས་བཅད་གཅིག་དང༌། འོག་གི་ཆོས་ཀྱི་སྐུ་ཞེས་བརྗོད་པ་ཡིན། །ཞེས་པས་བསྟན། དེས་ན་ཟག་མེད་ཀྱི་ཡེ་ཤེས་དང་དག་པ་གཉིས་ལྡན་གྱི་ཆོས་དབྱེར་མེད་པའི་རང་དོན་དམ་པའི་སྐུ་ངོ་བོ་ཉིད་སྐུའི་མཚན་ཉིད་ཡིན་ནོ། །གཉིས་པ་ཡོན་ཏན་རྒྱས་བཤད་ལ། དབྱེ་བ་སྤྱིར་བསྟན། ནང་ཚན་བྱེ་བྲག་ཏུ་བཤད་པ་དང་གཉིས་ལས། དང་པོ་ལ། ཐུན་མོང་དང་ཐུན་མོང་མ་ཡིན་པའི་ཡོན་ཏན་གཉིས། དང་པོ་ནི། ཟག་པ་མེད་པའི་ཆོས་གང་དག །ཅེས་པ་ལ་འཕྲོས་ནས། ཟག་མེད་ཀྱི་ཆོས་དེ་གང་ཞེ་ན། རེ་ཞིག་ཐུན་མོང་བ་ནི། སྐབས་བཞི་པར་བཤད་པའི་བྱང་ཕྱོགས་སོ་བདུན་དང༌། བྱམས་སོགས་ཚད་མེད་བཞི་དང༌། མཐར་ཕྲིན་ལས་ཀྱི་སྙོམས་འཇུག་དགུ་དང༌། ཟད་པར་ས་སོགས་འབྱུང་བ་བཞིའི་སྐྱེ་མཆེད་དང༌། སྔོ་སེར་དཀར་དམར་གྱི་སྐྱེ་མཆེད་དང༌།

ནམ་མཁའ་དང་རྣམ་ཤེས་ཀྱི་སྐྱེ་མཆེད་དེ་ཟད་པར་བཅུ་དང༌། ནང་གཟུགས་སུ་འདུ་ཤེས་པས་ཕྱི་རོལ་གྱི་གཟུགས་ཆུང་ངུ་ལ་ལྟ་བ་དང༌། ཆེན་པོ་ལ་ལྟ་བ་གཉིས། ནང་གཟུགས་མེད་པར་འདུ་ ༼༣༥༣༽ ཤེས་པས་གཟུགས་ཆུང་ངུ་དང་ཆེན་པོ་ལ་ལྟ་བ་གཉིས། ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་སྔོན་པོ་དང༌། སེར་པོ་དང་དམར་པོ་དང་དཀར་པོ། ཟིལ་གྱིས་མནན་ནས་ལྟ་བ་བཞི་དང་བཅས་པས་ཟིལ་གནོད་གྱི་སྐྱེ་མཆེད་བརྒྱད་དང༌། ཉོན་མོངས་མེད་པའི་ཏིང་ངེ་འཛིན་དང༌། སྨོན་ནས་མཁྱེན་པའི་ཏིང་ངེ་འཛིན་དང༌། རྫུ་འཕྲུལ་ལ་སོགས་པའི་མངོན་ཤེས་དྲུག་རྣམས་ནི་ཐུན་མོང་བའི་ཟག་མེད་ཀྱི་ཡོན་ཏན་ཡིན་ནོ། །ཞེས་པ་ནི་བྱང་ཆུབ་ཕྱོགས་མཐུན་ཞེས་པ་ནས། ཉོན་མོངས་མེད་དང་སྨོན་མཁྱེན་དང༌། །མངོན་ཤེས་ཞེས་པའི་བར་གྱིས་བསྟན། །གཉིས་པ་ཐུན་མོང་མིན་པ་ནི། སོ་སོ་ཡང་དག་པར་རིག་པ་བཞི་སྐབས་བཞི་པར་བཤད་པ་དང༌། བརྟེན་དང༌། དམིགས་པ་དང༌། ཐུགས་དང༌། ཡེ་ཤེས་ཡོངས་སུ་དག་པ་བཞི་དང༌། ཚེ་ལ་དབང་བ་དང༌། སེམས་དང༌། ཡོ་བྱད་དང༌། ལས་དང༌། སྐྱེ་བ་དང༌། མོས་པ་དང༌། སྨོན་ལམ་དང༌། རྫུ་འཕྲུལ་དང༌། ཡེ་ཤེས་དང༌། ཆོས་ལ་དབང་བ་སྟེ་དབང་བཅུ་དང༌། སྔར་བཤད་པའི་སྟོབས་དབང་བཅུ་དང༌། མི་འཇིགས་པ་བཞི་དང༌། སྐུ་དང༌། གསུང་དང༌། ཐུགས་ཀྱི་སྤྱོད་པ་བསྲུང་བ་མེད་པ་གསུམ་དང༌། ཆོས་གུས་པས་ཉན་པ་ལ་ཆགས་པ་དང༌། མ་གུས་པ་ཁོ་ནས་ཉན་པ་ལ་ཞེ་སྡང་དང༌། ཕྱེད་གུས་ཕྱེད་མ་གུས་པས་ཉན་པ་ ༼༣༥༤༽ ལ་ཆགས་སྡང་གཉིས་དང་བྲལ་བའི་བཏང་སྙོམས་སུ་དྲན་པ་ཉེ་བར་བཞག་པ་གསུམ་དང༌། སེམས་ཅན་གྱི་དོན་ལ་སྐད་ཅིག་ཀྱང་བསྙེལ་བ་མི་མངའ་བའི་ཆོས་ཀྱི་མཚན་ཉིད་ཅན་དང༌། སྒྲིབ་གཉིས་བག་ཆགས་དང་བཅས་པ་བཅོམ་པའི་ཡེ་ཤེས་དང༌། སྐྱེ་བོ་ཀུན་ལ་ཉིན་མཚན་ལན་དྲུག་ཏུ་གཟིགས་པའི་ཐུགས་རྗེ་ཆེན་པོ་དང༌། སྔར་བཤད་པའི་སངས་རྒྱས་ཀྱི་ཆོས་མ་འདྲེས་པ་བཅྭོ་བརྒྱད་དང༌། སྔར་བཤད་པའི་རྣམ་པ་ཐམས་ཅད་མཁྱེན་པ་ཉིད་དང་བཅས་པས་བྱང་ཕྱོགས་སོ་བདུན་ནས་འདིའི་བར་ལ་ཟག་མེད་ཀྱི་སྡེ་མཚན་ཉེར་གཅིག་ཡོད་དོ། །དེ་ལྟར་ཐུན་མོང་མ་ཡིན་པའི་ཡོན་ཏན་རྣམས་ནི།

སོ་སོ་ཡང་དག་རིག་ཅེས་པ་ནས། རྣམ་པ་ཐམས་ཅད་མཁྱེན་ཉིད་དང་ཞེས་པའི་བར་གྱིས་བསྟན། གཉིས་པ་ནང་ཚན་བྱེ་བྲག་ཏུ་བཤད་པ་ནི། སྔར་བཤད་པའི་ཟག་མེད་ཀྱི་སྡེ་ཚན་རྣམས་ཀྱི་ནང་ནས། སངས་རྒྱས་ཀྱི་ཉོན་མོངས་མེད་པའི་ཏིང་ངེ་འཛིན་དང༌། སྨོན་ནས་མཁྱེན་པ་གཉིས། ཉན་ཐོས་ཀྱི་དེ་གཉིས་ལས་ཁྱད་པར་དུ་འཕགས་ཚུལ་ནི། ཉན་ཐོས་ཉོན་མོངས་མེད་པའི་ལྟ། །ཞེས་སོགས་དང༌། སངས་རྒྱས་སྨོན་ནས་མཁྱེན་པ་ནི། །ཞེས་སོགས་ཚིགས་བཅད་ཀྱིས་བསྟན། སྨོན་མཁྱེན་རྟག་ཏུ་གནས་པ་ལ་རྩོད་པ་སྤོང་བ་ནི། རྒྱུ་ནི་ཡོངས་སུ་སྨིན་གྱུར་ནས། །ཞེས་སོགས་ཚིགས་བཅད་གཉིས་དང༌། ཁྱབ་རྟགས་གཉིས་ཀ་ལ་རྩོད་པ་སྤོང་ ༼༣༥༥༽ བ་ནི། དེ་ལྟར་མཛད་པ་རྒྱ་ཆེའི་ཕྱིར། །ཞེས་སོགས་ཚིགས་བཅད་གཅིག་གིས་བསྟན། གཉིས་པ་ལོངས་སྐུ་ལ། ངོ་བོ་མདོར་བསྟན་པ་དང༌། ཡོན་ཏན་རྒྱས་པར་བཤད་པ་གཉིས། དང་པོ་ནི། ངེས་པ་ལྔ་ལྡན་གྱི་གཟུགས་སྐུ་མཐར་ཐུག་ལོངས་སྐུའི་མཚན་ཉིད་ཡིན་ཞེས་པ་ནི། མཚན་ནི་སུམ་ཅུ་རྩ་གཉིས་དང༌། །ཞེས་སོགས་ཚིགས་བཅད་གཅིག་གིས་བསྟན། ངེས་པ་ལྔ་ནི་གནས་ངེས་པ་འོག་མིན་སྟུག་པོ་བཀོད་པ་ཁོ་ན། དུས་ངེས་པ་འཁོར་བ་ཇི་སྲིད་མ་སྟོངས་ཀྱི་བར་དུ་བཞུགས་པ། ངོ་བོ་ངེས་པ་མཚན་དང་དཔེ་བྱད་ཀྱིས་སྤྲས་པ། འཁོར་ངེས་པ་ས་བཅུ་པའི་བྱང་ཆུབ་སེམས་དཔའ་ཁོ་ནས་བསྐོར་བ། ཆོས་ངེས་པ་ཐེག་ཆེན་གྱི་ཆོས་ཁོ་ན་ལོངས་སྤྱོད་པའོ། །གཞུང་རྩ་བར་ངོ་བོ་དང་ཆོས་དངོས་སུ་བསྟན་ནས། གཞན་གསུམ་བཤུགས་ལ་བསྟན། འགྲེལ་བར་དེ་གཉིས་དང་འཁོར་དངོས་སུ་བསྟན་ནས་གཞན་གཉིས་ཤུགས་ལ་བསྟན། ལོངས་སྐུ་བཞུགས་པའི་གནས་འོག་མིན་སྟུག་པོ་བཀོད་པ་ནི། གཟུགས་ཁམས་གནས་རིགས་བཅུ་བདུན་གྱི་ནང་ཚན་དུ་གྱུར་པའི་འོག་མིན་དང་མི་གཅིག་ལ། འོ་ན་ཅི་ཞེ་ན། མི་མཇེད་འཇིག་རྟེན་གྱི་ཁམས་སོགས་དུ་མ་ཞིག་ནང་དུ་ཆུད་པའི་ཞིང་ཁམས་ལ་གཞི་དང་སྙིང་པོ་མེ་ཏོག་གིས་བརྒྱན་པའི་ཞིང་ཁམས་ཞེས་བྱ་བ། 

༼༣༥༦༽ དེ་འདྲ་དུ་མ་ནང་དུ་ཆུད་པ་ནི་ཞིང་ཁམས་རྒྱ་མཚོ་ཞེས་བྱ་བ། ལོངས་སྐུ་རྣམ་སྣང་གངས་ཅན་མཚོའི་ཕྱག་གི་ལྷུང་བཟེད་ཀྱི་ནང་ན་གནས་པ་ཡིན་ཞིང༌། ལྷུང་བཟེད་ཀྱི་ནང་གི་ཞིང་ཁམས་ཐམས་ཅད་སྤྲུལ་སྐུའི་ཞིང་ཁམས་དང༌། རྣམ་སྣང་གངས་ཅན་མཚོ་འཁོར་ས་བཅུ་པའི་བྱང་ཆུབ་སེམས་དཔའ་དང་བཅས་པ་གང་དུ་བཞུགས་པའི་གནས་ནི་འོག་མིན་སྟུག་པོ་བཀོད་པར་རྗེ་བཙུན་རྩེ་མོའི་རྒྱུད་སྡེ་སྤྱི་རྣམ་ལས་གསུངས་ཞིང༌། བདག་ཉིད་ཆེན་པོའི་རབ་དབྱེ་ལས་ཀྱང༌། ཚོགས་གཉིས་རྫོགས་པའི་སངས་རྒྱས་ནི། །སྟུག་པོ་བཀོད་པར་སངས་རྒྱས་པའི། །ལོངས་སྤྱོད་རྫོགས་པའི་སྐུ་ཉིད་ཡིན། །ཞེས་གསུངས་པ་ཡིན་ནོ། །དེས་ན་འོག་མིན་ཙམ་དང༌། འོག་མིན་སྟུག་པོ་བཀོད་པ་གཉིས་སུ་ཕྱེ་ནས། ལོངས་སྐུའི་གནས་ནི་ཕྱི་མ་ཁོ་ནའོ། །གཉིས་པ་ཡོན་ཏན་རྒྱས་པར་བཤད་པ་ལ། །སྐྱེས་བུ་ཆེན་པོའི་མཚན་དང་དཔེ་བྱད་གཉིས། དང་པོ་ནི། མཚན་ནི་སུམ་ཅུ་རྩ་གཉིས་དང༌། །ཞེས་པ་ལ་འཕྲོས་ནས། མཚན་སུམ་ཅུ་སོ་གཉིས་པོ་གང་ཞེ་ན། དེ་དག་གི་ཕྱག་ཞབས་ཀྱི་མཐིལ་གཉིས་ན་འཁོར་ལོ་རྩིབས་སྟོང་གི་རི་མོ་ཡོད་པའི་མཚན་དང༌། རུས་སྦལ་ལྟར་ཞབས་མཐིལ་མཉམ་པར་གནས་པའི་མཚན་དང༌། ཕྱག་ཞབས་ཀྱི་སོར་མོ་རྣམས་ངང་པའི་རྒྱལ་པོ་ལྟར་དྲ་བས་ ༼༣༥༧༽ འབྲེལ་བའི་མཚན་དང༌། ཕྱག་ཞབས་པདྨའི་འདབ་མ་ལྟར་འཇམ་པའི༴ མདོག་ཕུན་སུམ་ཚོགས་པས་གཞོན་ཤ་ཆགས་པའི༴ སངས་རྒྱས་ཀྱི་སྐུའི་ཕྱག་ཞབས་ཀྱི་རྒྱབ་བཞི་དང༌། དཔུང་མགོ་གཉིས། ལྟག་པའི་ཕྱོགས་དང་མདུན་མཐོ་ཞིང་རྒྱས་པའི༴ སེར་མོ་རིང་ཞིང་མཛེས་པའི༴ ཞབས་ཀྱི་རྟིང་པ་ཡངས་པའི༴ མི་ཕལ་བ་བབས་སྐུ་བདུན་གྱིས་འཕགས་པས་ཆེ་ཞིང་དྲང་པའི༴ ཞབས་ཀྱི་ལོང་བུ་ཕྱིར་མི་མངོན་པའི༴ སྐུའི་བ་སྤུ་རྣམས་རེ་རེ་ནས་གྱེན་དུ་ཕྱོགས་པའི༴ ཞབས་ཀྱི་བྱིན་པ་གཉིས་རི་དྭགས་ཨེ་ན་ཡའི་བྱིན་པ་ལྟར་ཟླུམ་ཞིང་རིམ་གྱི་ཕྲ་བའི༴ ཕྱག་རིང་ཞིང་མཛེས་པའི༴ འདོམ་གྱི་སྦ་བ་སྦུབས་སུ་ནུབ་པའི༴

ལྤགས་པ་གསེར་གྱི་མདོག་ལྟ་བུའི༴ ལྤགས་པ་སྲབ་ལ་འཇམ་པའི༴ སྤུ་ནི་ཁུང་བུ་གཅིག་ནས་གཉིས་མ་སྐྱེས་པར་རེ་རེ་ནས་ལེགས་པར་འཁྲུངས་ཤིང་གཡས་སུ་འཁྱིལ་བའི༴ སྨིན་མཚམས་སུ་མཛོད་པུ་དཀར་འཇམ་ཟླ་བའི་འོད་ལས་ལྷག་པའི༴ སྐུ་སྟོད་སེངྒེ་ལྟར་ཆེ་ཞིང་རྒྱས་པའི༴ སྐུའི་དཔུང་མགོ་ཟླུམ་ཞིང་རྩའི་དྲ་བ་མི་མངོན་པའི༴ ཐལ་གོངས་ཏེ་དཔུང་པ་དག་གི་བར་རྒྱས་པའི༴ རོ་མི་ཞིམ་པ་ཡང་ལྗགས་ལ་རོ་མཆོག་ཏུ་སྣང་བའི༴ སྐུ་ནི་ནེ་གྲོ་དྷ་ལྟར་ཆུ་ཞེང་གབ་པའི༴ དབུ་ལ་གཙུག་གཏོར་ཟླུམ་ཞིང་ཡོངས་སུ་རྫོགས་ ༼༣༥༨༽ པར་ལྡན་པའི༴ ལྗགས་ཀྱིས་ཞལ་གྱི་དཀྱིལ་འཁོར་ཁྱབ་པར་བྱེད་པས་རིང་ཞིང་སྲབ་ལ་མཛེས་པའི༴ ཚངས་པའི་དབྱངས་ཉིད་ཀྱི༴ འགྲམ་པ་སེངྒེ་ལྟར་མཛེས་པའི༴ ཚེམས་ཀུནྡ་ལྟར་ཤིན་ཏུ་དཀར་བའི༴ ཚེམས་རྣམས་མཐོ་དམན་མེད་པར་ཚད་མཉམ་པའི༴ བར་མཚམས་མེད་པས་ཐགས་བཟང་བའི༴ གྲངས་བཞི་བཅུ་ཐམ་པ་ཚང་བའི་མཚན་དང༌། སྤྱན་ནི་ཟླུམ་པོ་དབུས་སྣུམ་ཞིང་ཐོན་མཐིང་ལྟ་བུའི་མཚན་དང༌། སྤྱན་གྱི་རྫི་མ་བ་མཆོག་གི་འདྲ་བར་འཛིངས་ཤིང་སྣུམ་ལ་ལེགས་པར་གནས་པའི་མཚན་ཏེ་སོ་གཉིས་ལ་སྐྱེས་བུ་ཆེན་པོའི་མཚན་ཞེས་བྱ་སྟེ། རང་གང་ལ་ལྡན་པའི་རྟེན་གྱི་གང་ཟག་སྐྱེས་བུ་ཆེན་པོར་མཚོན་པར་བྱེད་པའི་མཚན་རྟགས་ཁྱད་པར་ཅན་ཡིན་པའི་ཕྱིར། ཞེས་པ་ནི། ཕྱག་ཞབས་འཁོར་ལོའི་མཚན་དང་ཞེས་པ་ནས། འདྲ་བ་འདི་དག་སུམ་ཅུ་རྩ་གཉིས་མཚན། །ཞེས་པའི་བར་གྱིས་བསྟན། མཚན་དེ་དག་འགྲུབ་པར་བྱེད་པའི་རྒྱུ་ལ་ཡང༌། སྔོན་བླ་མ་རྣམས་སྐྱེལ་བསུ་བྱེད་པ་དང༌། རང་གི་སྡོམ་པ་ཡང་དག་པར་བླངས་པ་མ་ཉམས་པར་བསྲུང་བ་ལ་སོགས་པ་སོ་གཉིས་སུ་ཡོད་དོ་ཞེས་པ་ནི། འདི་ལ་མཚན་ནི་གང་གང་གིས། །སྒྲུབ་པར་བྱེད་པའི་རྒྱུ་གང་ཡིན། །ཞེས་ ༼༣༥༩༽ པ་ནས། མདོ་ལས་ཇི་སྐད་འབྱུང་བ་བཞིན། །ཞེས་པའི་བར་གྱིས་བསྟན། མཚན་འདི་དག་བེམ་ཤེས་སོགས་གང་ཡིན་སྙམ་ན། སྐྱེས་བུ་ཆེན་པོའི་སྐུ་ལུས་ཀྱི་ཆ་ཤས་སུ་གྱུར་པ་ཡིན་པས་ནང་བེམ་འབའ་ཞིག་ཡིན་ནོ། །འོ་ན་སངས་རྒྱས་ཀྱི་གསུང་ཚངས་པའི་དབྱངས་ལྟར་སྙན་པ་ཆོས་ཅན།

ནང་བེམ་ཡིན་པར་ཐལ། སངས་རྒྱས་ཀྱི་མཚན་སོ་གཉིས་པོ་གང་རུང་ཡིན་པའི་ཕྱིར། འདོད་ན་དེ་མ་ཡིན་པར་ཐལ། སྒྲ་ཡིན་པའི་ཕྱིར་ཏེ། ངག་གི་རིག་བྱེད་ཡིན་པའི་ཕྱིར་ཏེ། སངས་རྒྱས་ཀྱི་གསུང་ཡིན་པའི་ཕྱིར་ཞེ་ན། དེ་མཚན་སོ་གཉིས་པོ་གང་རུང་ཡིན་པ་མ་གྲུབ་སྟེ། དེ་གདུལ་བྱའི་ཉན་ཤེས་ལ་སྣང་བའི་སངས་རྒྱས་ཀྱི་གསུང་གི་རིག་བྱེད་དུ་ངེས་ཀྱང༌། མཚན་སོ་གཉིས་ཀྱི་ནང་ཚན་དུ་གྱུར་པའི་ཚངས་པའི་དབྱངས་ནི་མ་ཡིན་པའི་ཕྱིར། དེའི་རྒྱུ་མཚན་ཡང༌། སྔོན་འཇིག་རྟེན་གྱི་ཁམས་ཀྱི་སྐྱེ་བོ་ཀུན་ལ་དམ་པའི་ཆོས་གོ་བར་བྱས་པའི་དགེ་རྩ་རྣམ་པར་སྨིན་པ་ལ་བརྟེན་ནས། མགྲིན་པའི་ཆ་ཤས་ཀྱི་མཚན་ཁྱད་པར་བ་ཀུན་ལ་བསྙེན་བསྲིང་མི་མངའ་བའི་གསུང་གི་རིག་བྱེད་ཀྱི་རྒྱུར་གྱུར་པ་ཞིག་བྱུང་བ་དེ་ལ། མཚན་སོ་གཉིས་ཀྱི་ནང་ཚན་དུ་གྱུར་པའི་ཚངས་དབྱངས་སུ་ ༼༣༦༠༽ འཇོག་པ་ཡིན་ཏེ། མངོན་པ་ལས་ཀྱང་དེ་བཞིན་དུ་བཤད་དོ། །གཉིས་པ་དཔེ་བྱད་ལ་སྡེ་ཚན་གྱི་སྒོ་ནས་བཅུར་ཡོད་དེ། སེན་མོའི་དབང་དུ་བྱས། སོར་མོའི། རྩའི། ཞབས་ཀྱི། གཤེགས་ཚུལ་གྱི། སྐུའི་དཀྱིལ་འཁོར་གྱི། ཕྱག་གི །ཞལ་འཁོར་དང་བཅས་པའི། དབུ་སྐྲ་དང་བཅས་པའི་དགེ་མཚན་གྱི་དབང་དུ་བྱས་པ་དང་བཅུ་ལས། དང་པོ་ལ། སངས་རྒྱས་ཀྱི་སེན་མོ་ཟངས་ཀྱི་མདོག་ལྟར་དམར་བ་སོགས་གསུམ། གཉིས་པ་ལ་སོར་མོ་ཟླུམ་པ་སོགས་གསུམ། གསུམ་པ་ལ་རྩ་མི་མངོན་པ་སོགས་གཉིས། བཞི་པ་ལ་ལོང་བུ་མི་མངོན་པ་སོགས་གཉིས། ལྔ་པ་ལ་སེངྒེའི་སྟབས་སུ་གཤེགས་པ་སོགས་བདུན། དྲུག་པ་ལ་སྐུའི་འཁྲིལ་བག་ཆགས་པ་ནས་སྐུ་ལ་སྨེ་བ་ནག་པའི་ཐེག་ལེ་ཆེ་བ་མེད་པའི་བར་རིགས་ཉེར་ལྔ། །བདུན་པ་ལ་ཕྱག་ཤིང་བལ་ལྟར་འཇམ་པ་སོགས་བཞི། བརྒྱད་པ་ལ་ཞལ་མཆུ་དང་བཅས་པའི་ལྗགས་གསུངས་དང་བཅས་པའི་མཆེ་བའི། ཤངས་ཀྱི། སྤྱན་འཁོར་དང་བཅས་པའི། ཕྱག་དང་སྙན་གྱི། དཔྲལ་བའི་དབང་དུ་བྱས་པ་དང་བདུན་ལས། དང་པོ་ལ། ཞལ་ཧ་ཅང་མི་རིང་བ་སོགས་གཉིས།

གཉིས་པ་ལ་ལྗགས་མཉེན་པ་སོགས་དྲུག གསུམ་པ་ལ་ཚེམས་ཀྱི་མཆེ་བ་བཞི་པོ་ཟླུམ་པོ་སོགས་ལྔ། བཞི་པ་ ༼༣༦༡༽ ལ་ཤངས་མཐོ་བ་སོགས་གཉིས། ལྔ་པ་ལ་སྤྱན་ཡངས་པ་སོགས་བདུན། དྲུག་པ་ལ་ཕྱག་རིང་ཞིང་རྒྱས་པ་སོགས་གསུམ། བདུན་པ་ལ་དཔྲལ་བ་ལེགས་པར་འབྱེས་པ་སོགས་གཉིས། རྩ་བའི་དགུ་པ་ལ་དབུ་རྒྱས་པ་སོགས་བརྒྱད། བཅུ་པ་ལ་ཕྱག་ཞབས་ལ་དཔལ་གྱི་བེའུ་དང༌། བཀྲ་ཤིས་དང༌། གཡུང་དྲུང་འཁྱིལ་བས་བརྒྱན་པ་དང་གསུམ་པོ་དེ་ལྟར་ན་སངས་རྒྱས་ཀྱི་དཔེ་བྱེད་ལ་བརྒྱད་ཅུར་ཡོད་དོ། །ཞེས་པ་ནི། ཐུབ་པའི་སེན་མོ་ཟངས་མདོག་དང༌། །ཞེས་པ་ནས། སངས་རྒྱས་དཔེ་བྱད་བཟང་པོར་བཞེད། །ཅེས་པའི་བར་གྱིས་བསྟན། འདིར་དཔྱོད་ལྡན་ལ་དོགས་གནས་སུ་བཀོད་ན། ཕྱག་ཞབས་འཇམ་དང་ལོང་བུ་མི་མངོན་སོགས། །འགའ་ཞིག་མཚན་དཔེ་གཉིས་ཀར་བཤད་པ་དང༌། །འབྲུག་སྒྲ་ལྟ་བུ་གསུང་ཡངས་ལྗགས་དབང་གིས། །དཔེ་བྱད་དག་ཏུ་བཞེད་པ་སྒྲ་ཇི་བཞིན། །ཁེས་ལེན་ནུས་སམ་གཞུང་གི་དགོངས་པ་ཅི། །གང་ན་ཞིབ་མོའི་རྣམ་དཔྱོད་ལྡན་པ་ཡི། །ལེགས་བཤད་འཆད་ནུས་ཡོད་དམ་འདིར་གསུང་ཞུ། །གསུམ་པ་སྤྲུལ་སྐུ་ལ་ངོ་བོ་མདོར་བསྟན་པ་ནི། སེམས་ཅན་གྱི་དོན་དུ་གང་ལ་གང་འདུལ་གྱི་སྐུར་སྟོན་ཞིང༌། ལོངས་སྐུའི་སྤྲུལ་གཞི་བྱས་པ་ལས་བྱུང་བ་སྤྲུལ་སྐུའི་མཚན་ཉིད་ཡིན་ནོ། །ཞེས་པ་ནི། གང་གི་སྲིད་པ་ཇི་སྲིད་བར། །ཞེས་པ་ནས། ཐུབ་པའི་སྤྲུལ་སྐུ་རྒྱུན་མི་ ༼༣༦༢༽ འཆད། །ཞེས་པའི་བར་གྱིས་བསྟན། འདིའི་དངོས་བསྟན་གྱི་སྤྲུལ་སྐུ་ལ་བཟོ་སྤྲུལ་སྐུ། སྐྱེ་བ་སྤྲུལ་སྐུ། མཆོག་གི་སྤྲུལ་སྐུ་དང་གསུམ་དུ་ཡོད་དེ། འགྲེལ་བར། ཤཱཀྱ་ཐུབ་པ་ལ་སོགས་པ་གཟུགས་གང་གིས་འཁོར་བ་ཇི་སྲིད་པར་འཇིག་རྟེན་གྱི་ཁམས་ཐམས་ཅད་དུ་སེམས་ཅན་རྣམས་ཀྱི་འདོད་པའི་དོན་མཉམ་པ་ཉིད་དུ་མཛད་པའི་སྐུ་དེ་ནི་རྒྱུན་ཆགས་པ་ཉིད་ཀྱིས། སངས་རྒྱས་བཅོམ་ལྡན་འདས་ཀྱི་སྤྲུལ་པའི་སྐུ་རྒྱུན་མི་འཆད་པ་ཡིན་ནོ། །ཞེས་གསུངས་པའི་ཕྱིར།

དེ་ཡང་ཤཱཀྱ་ཐུབ་པ་ཞེས་པས་མཆོག་གི་སྤྲུལ་སྐུ་དང༌། སོགས་པ་སྨོས་པས་བཟོ་དང་སྐྱེ་བ་སྤྲུལ་སྐུ་བསྟན་པ་ཡིན་ཏེ། གཡག་མི་ཕམ་ཆོས་ཀྱི་བླ་མའི་ཊི་ཀར་དེ་ལྟར་དུ་བཤད་དོ། །འདིར་ཁ་ཅིག རྗེ་བཙུན་བྱམས་པ་མགོན་སྐྱེ་བ་སྤྲུལ་པ་ཁོ་ནར་འདོད་ཀྱང༌། འདི་ལ་གཉིས་སུ་ཡོད་དེ། ད་ལྟ་དགའ་ལྡན་ན་བཞུགས་པའི་བྱམས་མགོན་ནི་སྐྱེ་བ་སྤྲུལ་སྐུ་དང༌། ཕྱིས་འཛམ་གླིང་དུ་མཛད་པ་བཅུ་གཉིས་ཀྱི་ཚུལ་སྟོན་པའི་བྱམས་མགོན་ནི་མཆོག་གི་སྤྲུལ་སྐུ་ཡིན་པས་སོ། །འདིའི་ཡོན་ཏན་རྒྱས་བཤད་ནི། འཕྲིན་ལས་ཉེར་བདུན་ཡིན་པ་དེར་འབྱུང་ངོ༌། །གསུམ་པ་ཡོན་ཏན་གྱི་ཁྱད་པར་བྱེ་བྲག་ཏུ་བཤད་པ་ལ། ཟད་པར་བཤད་པ་དང༌། ཟིལ་གནོད་བཤད་པ་གཉིས་ཡོད་པ་ནི། བཀའ་འགྲེལ་ཉིད་དུ་བལྟ་བར་བྱའོ། །བཞི་པ་མཛད་ ༼༣༦༣༽ པ་འཕྲིན་ལས་ལ། མཚན་ཉིད་དང་དབྱེ་བ་གཉིས། དང་པོ་ནི། ཆོས་སྐུའི་བདག་རྐྱེན་བྱས་པ་ལ་བརྟེན་ནས་བྱུང་བའི་རྣམ་དཀར་གྱི་ཡོན་ཏན་སངས་རྒྱས་ཀྱི་མཛད་པ་འཕྲིན་ལས་ཀྱི་མཚན་ཉིད་ཡིན་ནོ། །གཉིས་པ་ལ། བྱེད་པ་པོ་ལ་ཡོད་པའི་འཕྲིན་ལས་དང༌། བྱ་བ་ཡུལ་ལ་ཡོད་པའི་འཕྲིན་ལས་གཉིས། དང་པོ་ནི། སངས་རྒྱས་འཕགས་པའི་རྒྱུད་ཀྱི་གདུལ་བྱ་ལམ་གྱི་རྟེན་ལ་འགོད་པ་ནས། མི་གནས་པའི་མྱང་འདས་ལ་འགོད་པའི་བར་གྱི་འཕྲིན་ལས་ཉེར་བདུན་ནོ། །ཉེར་བདུན་པོ་གང་ཞེ་ན། འགྲོ་བ་རྣམས་ངན་སོང་གསུམ་གྱི་སྡུག་བསྔལ་ཞི་བར་བྱས་ནས་བདེ་འགྲོའི་རྟེན་ལ་འགོད་པ་དང༌། བདེ་འགྲོ་བ་རྣམས་བསྡུ་བ་རྣམ་བཞིའི་སྒོ་ནས་ཚོགས་ལམ་ལ་འགོད་པ་དང༌། ཀུན་ནས་ཉོན་མོངས་སྤང་བྱ་དང༌། རྣམ་བྱང་བླང་བྱར་བྱས་པའི་རྟོགས་པ་ལ་འགོད་པ་དང༌། གཞན་དོན་ཇི་ལྟ་བ་བཞིན་བྱེད་པར་འདོད་པའི་བྱམས་སོགས་ཚད་མེད་བཞི་ལ་འགོད་པ་དང༌། རང་དོན་ཕར་ཕྱིན་དྲུག་གི་སྤྱོད་པ་ལ་འགོད་པ་དང༌། གཉིས་དོན་གྱིས་སྤྱོད་པ་སངས་རྒྱས་ཀྱི་ལམ་ཐབས་ཤེས་བཟུང་འབྲེལ་གྱི་དགེ་བ་ལ་འགོད་པ་དང༌། བཟུང་འཛིན་རང་བཞིན་གྱིས་སྟོང་པ་ཉིད་དུ་རྟོགས་པའི་སྦྱོར་ལམ་ལ་འགོད་པ་དང༌།

༼༣༦༤༽ བཟུང་འཛིན་གཉིས་བྲལ་གྱི་ཆོས་ཉིད་དང་པོར་མངོན་སུམ་དུ་མཐོང་བའི་མཐོང་ལམ་ལ་འགོད་པ་དང༌། ཚུལ་ཁྲིམས་ལ་སོགས་པའི་ཆོས་ཐམས་ཅད་བརྡར་བཏགས་པ་ཙམ་དུ་རྟོགས་པ་ས་གཉིས་པ་ནས་ལྔ་པའི་བར་ལ་འགོད་པ་དང༌། ཤེས་པ་དང་ཤེས་བྱ་དམིགས་པ་མེད་པར་རྟོགས་པའི་ས་དྲུག་པ་ལ་འགོད་པ་དང༌། ཐབས་ལ་བརྟེན་ནས་སེམས་ཅན་ཡོངས་སུ་སྨིན་པར་བྱེད་པའི་ས་བདུན་པ་ལ་འགོད་པ་དང༌། སྟོབས་ཀྱི་ཕར་ཕྱིན་ལ་བརྟེན་ནས་ཞིང་སྦྱོངས་བའི་བྱང་སེམས་ས་བརྒྱད་པའི་ལམ་ལ་འགོད་པ་དང༌། མངོན་ཞེན་ལྡོག་ནས་རྣམ་པར་མི་རྟོག་པའི་ཡེ་ཤེས་ལྷུན་གྲུབ་ཏུ་འབྱུང་བ་ལ་འགོད་པ་དང༌། ཕར་ཕྱིན་དགུ་པ་ལ་བརྟེན་ནས་བྱང་ཆུབ་མྱུར་དུ་ཐོབ་པ་ལ་འགོད་པ་དང༌། ཡེ་ཤེས་རང་སྣང་ལ་སངས་རྒྱས་ཀྱི་ཞིང་རྣམ་པར་དག་པར་སྣང་བའི་ས་བཅུ་པ་ལ་འགོད་པ་དང༌། ཞིང་འདི་ཞེས་བྱ་བར་དུས་འདི་ཙམ་ན་སངས་རྒྱས་འདི་ཞེས་བྱ་བར་འགྱུར་བའི་ངེས་པ་དང་ལྡན་པ་སྐྱེ་བ་གཅིག་ཐོགས་ཀྱི་བྱང་ཆུབ་སེམས་དཔའ་ལ་འགོད་པ་དང༌། དེར་འཕྲིན་ལས་ལྷུན་གྱིས་གྲུབ་པས་སེམས་ཅན་གྱི་དོན་ཚད་མེད་པ་བྱེད་པ་ལ་འགོད་པ་དང༌། སྐད་ཅིག་གཅིག་ལ་ཞིང་མཐའ་ཡས་པར་འགྲོ་ཞིང༌། སངས་རྒྱས་བརྟེན་པ་ལ་སོགས་པའི་ཡོན་ཏན་ཆེན་ ༼༣༦༥༽ པོ་ཐོབ་པ་ལ་འགོད་པ་དང༌། ཚེ་འདི་ལ་བྱང་ཆུབ་ཆེན་པོ་ཐོབ་ངེས་ཀྱི་ཡན་ལག་སྦྱིན་སོགས་ཁྱད་པར་ཅན་གྱིས་བསྡུས་པའི་ས་བཅུ་པའི་གནས་སྐབས་སྲིད་པ་མཐའ་མ་པ་ལ་འགོད་པ་དང༌། ཆོས་ཐམས་ཅད་ངོ་བོས་སྟོང་ཡང་ལས་འབྲས་ཆུད་མི་ཟ་བར་རྟོགས་པ་ལ་འགོད་པ་དང༌། དངོས་པོ་ཐམས་ཅད་ཀྱི་སྟེང་གི་གནས་ལུགས་བདེན་པ་མཐོང་བ་ལ་འགོད་པ་དང༌། རྟགས་སོགས་སུ་འཛིན་པའི་ཕྱིན་ཅི་ལོག་སྤངས་པ་ལ་འགོད་པ་དང༌། ཕྱིན་ཅི་ལོག་གི་གཞི་དངོས་འཛིན་གྱི་ས་བོན་སྤངས་པའི་ཡེ་ཤེས་ལ་འགོད་པ་དང༌། དེ་བཞིན་རང་གྱིས་དྲི་མ་རྣམ་པར་བྱང་བར་རྟོགས་པ་ལ་འགོད་པ་དང༌། རྣམ་བྱང་གི་རྒྱུ་ཚོགས་སྦྱིན་སོགས་རྫོགས་པ་ལ་འགོད་པ་དང༌།

ཆོས་ཅན་འདུས་བྱས་དང་ཆོས་ཉིད་འདུས་མ་བྱས་ངོ་ཐ་དད་པར་མི་དམིགས་འི་རྟོགས་པ་ལ་འགོད་པ་དང༌། ལམ་གྱི་འབྲས་བུ་མི་གནས་པའི་མྱང་འདས་ལ་འགོད་པ་དང༌། མཛད་པ་འཕྲིན་ལས་ཉི་ཤུ་རྩ་བདུན་དུ་ཡོད་པའི་ཕྱིར། ཞེས་པ་ནི། འགྲོ་རྣམས་ཞི་བའི་ལས་དང་ནི། ཞེས་པ་ནས། ཆོས་ཀྱི་སྐུ་ཡི་འཕྲིན་ལས་ནི། །རྣམ་པ་ཉི་ཤུ་བདུན་དུ་བཞེད། །ཅེས་པའི་བར་གྱིས་བསྟན། འདི་དག་སྤྲུལ་སྐུའི་ཡོན་ཏན་རྒྱས་བཤད་ཡིན་ཏེ། འཕྲིན་ལས་ཉེར་བདུན་པོ་འདི་དག་དངོས་སུ་མཛད་པ་པོ་ནི་སྤྲུལ་སྐུ་ཡིན་པའི་ཕྱིར། ༼༣༦༦༽ འདི་ལོགས་སུ་སྨོས་པ་ནི་རྒྱུད་ནས་ཆོས་སྐུ་དང་ལོངས་སྐུའི་འཕྲིན་ལས་ཀྱང་ཡིན་པས། སྤྲུལ་སྐུ་ཁོ་ནས་མ་ཡིན་པར། སྐུ་གསུམ་ཆར་གྱི་འཕྲིན་ལས་ཡིན་པར་ཤེས་པའི་ཆེད་དུ་ཡིན་ཏེ། ཆོས་ཀྱི་སྐུ་ཡི་འཕྲིན་ལས་ནི། ཞེས་གསུངས་པས། ཆོས་སྐུ་ཡང་སྐུ་གསུམ་གྱིས་དབྱེ་གཞིར་གྱུར་པས་འབྲས་བུ་ཆོས་སྐུ་སྤྱི་ལ་བྱེད་རིགས་པའི་ཕྱིར། དེ་ལྟར་ན་བསྟན་བཅོས་འདིའི་ཐོག་མར་མཆོད་བརྗོད་དང༌། མཇུག་ཏུ་འཕྲིན་ལས་སྨོས་པ་ནི། མཛད་པ་འཕྲིན་ལས་ཀྱི་འཁོར་ལོ་རྒྱུན་མི་འཆད་པར་མཚོན་པ་ཡིན་ཏེ། མཆོད་བརྗོད་ཀྱི་སྐབས་སུ་འཕྲིན་ལས་ཉེར་བདུན་ཚང་བས། དེ་དག་གི་དོན་མངོན་རྟོགས་བརྒྱད་དུ་འདུས་པ་དེ་ཉམས་སུ་བླངས་པས་འབྲས་བུ་སྐུ་གསུམ་འབྱུང་ཞིང༌། དེ་ལས་འཕྲིན་ལས་ཉེར་བདུན་འབྱུང་བའི་ཕྱིར། །གང་གིས་ལེགས་པར་རྗེས་བཟུང་ལེགས་བཤད་ཀྱི། །དཔལ་འབྱོར་ནམ་མཁའ་མཛོད་ཀྱི་ཡུན་རིང་པོར། །རྗེས་བསྐྱངས་ཅི་བསམ་འདོད་དགུའི་དཔག་བསམ་ཆེ། །ཡོངས་འཛིན་བླ་མ་དེ་ལ་ལན་བརྒྱར་བསྔགས། །འདིར་ནི་དུས་གསུམ་རྒྱལ་བའི་སྒྲོད་གཅིག་ལམ། །ཤེར་ཕྱིན་མདོ་ཡི་དགོངས་འགྲེལ་མངོན་རྟོགས་རྒྱན། །རང་གི་བློ་ལ་ཡུན་དུ་གོམས་ཕྱིར་དང༌། །སྐལ་མཉམ་གཞན་ལའང་བརྩེ་བས་འདི་སྦྱར་རོ། ། ༼༣༦༧༽ ཉིན་མོའི་དབང་ཕྱུག་རྩེ་དགའི་དུས་སྟེན་གྲངས། །བཅུ་ཕྲག་བཞི་རུ་བློ་གྲོས་ངལ་བྱས་པའི། །ལེགས་བྱས་དོན་དམ་ནོར་བུའི་ཟ་མ་ཏོག

།བློ་གསལ་བྱེ་བའི་དཔལ་དུ་བྱེད་པོས་བསྐོས། །གསར་བུ་ལ་མཁོ་རིགས་པའི་འཕྲེང་བ་དང༌། །ཀུན་ལ་མཁོ་བའི་རྣམ་གྲངས་བརྡའ་ཆ་དང༌། །དཀའ་བའི་གནས་དཔྱད་ཚིག་འབྲུ་ཕལ་ཆེར་ཚངས། །འདི་འདྲ་གང་གིས་ཤེས་དེ་མཁས་པ་ཡིན། །བྱིས་པའི་བློ་ཡིས་བཀའ་དང་དགོངས་འགྲེལ་གྱིས། །དོན་ལ་ཡོན་པོའི་གོམས་སྟབས་ཉེས་པའི་ཆ། །ཅི་མཆིས་ཐོག་མེད་དུས་ཀྱི་སྡིག་ཀུན་དང༌། །ལྷན་ཅིག་རྒྱལ་བའི་སྤྱན་སྔར་སོ་སོར་བཤགས། །འདིར་འབད་དགེ་བའི་ཆ་ཤས་ཟླ་ཚེས་གང༌། །བྱང་ཆུབ་སྤྱོད་པའི་ཡར་ངོའི་འཕེལ་བ་དང༌། །འགྲོགས་ནས་ལྷག་བསམ་ཡོངས་སུ་ཉ་གང་སྟེ། །དམ་ཆོས་འོད་དཀར་ཕྱོགས་བརྒྱར་སྤྲོ་བར་ཤོག །བདག་ནི་རྣམ་ཀུན་ཚངས་སྤྱོད་ཡོངས་རྫོགས་པའི། །ཚུལ་ཁྲིམས་ལ་གནས་ཐོས་བསམ་བསྒོམ་གསུམ་བརྩོན། །བྱང་ཆུབ་སེམས་གཉིས་རྒྱུན་དུ་ལྡན་པ་ཡི། །རྒྱལ་བའི་བསྟན་པ་ཕྱོགས་བཅུར་རྒྱས་བྱེད་ཤོག །དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་བཀའ་འགྲེལ་སྦས་དོན་ཟབ་མོའི་གཏེར་གྱི་ཁ་ ༼༣༦༨༽ འབྱེད་ཀྱི་དགོངས་འགྲེལ། ཀུན་མཁྱེན་བླ་མ་བསོད་ནམས་སེངྒེའི་དགོངས་དོན་རབ་ཏུ་གསལ་བ་ཅེས་བྱ་བ་འདི་ནི། ཡོངས་འཛིན་དམ་པ་འཇམ་པའི་དབྱངས་སངས་རྒྱས་རྒྱ་མཚོ་དང༌། དོན་གྱི་སླད་དུ་མཚན་ནས་སྨོས་ཏེ། བཀའ་དྲིན་གཞལ་དུ་མ་མཆིས་པ་མཁན་རིན་པོ་ཆེ་འཇམ་པའི་དབྱངས་དབང་ཕྱུག་དཔལ་བཟང་པོའི་ཞབས་ཀྱི་པདྨོ་ཡུན་རིང་དུ་བརྟེན་པས། སྡེ་སྣོད་རབ་འབྱམས་ཀྱི་གཞུང་ལུགས་ཕལ་ཆེ་བ་ལ་བློ་ལེགས་པར་སྦྱངས་ཤིང༌། ཁྱད་པར་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ལུགས་འདི་ལ་སྦྱངས་སྟོབས་ཀྱི་བློ་གྲོས་ཅུང་ཟད་ལྡན་པ་ཤཱཀྱའི་དགེ་སློང་སྡེ་སྣོད་འཛིན་པ་ངག་དབང་ཆོས་ཀྱི་གྲགས་པས། ཀུན་མཁྱེན་བླ་མ་ཆེན་པོའི་ཕར་ཕྱིན་བཀའ་འགྲེལ་ཉིད་གཞུང་གི་ཚུལ་དུ་བརྟེན་གཞིར་བྱས། ཅུང་ཟད་ཁ་སྐོང་དགོས་པ་རྣམས་སློབ་དཔོན་གྱི་འགྲེལ་བ་དོན་གསལ།

རྗེ་བཙུན་མུས་རབ་འབྱམས་པའི་མི་ཕམ་དགོངས་རྒྱན། ཆོས་རྗེ་བཀའ་བཅུ་པ་བསོད་ནམས་རྒྱ་མཚོའི་ཡན་ལག་རྒྱས་བཤད་རྣམས་ནས་ཀྱང་ལེགས་པར་ཁ་བསྐངས་ནས། ས་མོ་ལུག་གི་ལོའི་ཟླ་བ་དགུ་པའི་ཡར་ངོའི་ཚེས་ལྔ་ལ། ཀུན་མཁྱེན་རེ་མདའ་བ་ཆེན་པོ་དང༌། སེམས་དཔའ་ཆེན་པོ་གཞོན་ནུ་རྒྱལ་མཆོག་སོགས་མཁས་ 

༼༣༦༩༽ གྲུབ་དུ་མའི་བསྟི་གནས། བུ་ལེ་དབྱི་ལུང་རྩེའི་བྱ་འདབ། བུ་ལེ་བསམ་ལྡངས་ཀྱི་དགོན་པར་སྦྱར་བའི་ཡི་གེ་པ་ནི་མང་ཐོས་ཆོས་འཕེལ་རྒྱ་མཚོས་བགྱིས་པའོ། །འདིས་ཀྱང་བསྟན་པ་རིན་པོ་ཆེ་སྤྱི་དང༌། བྱེ་བྲག་དཔལ་ལྡན་ས་སྐྱ་པའི་བསྟན་པ་དྲི་མ་མེད་པ་ཡུལ་དུས་ཕྱོགས་དང་གནས་སྐབས་ཀུན་ཏུ་དར་ཞིང་རྒྱས་ལ་ཡུན་རིང་དུ་འཚོ་ཞིང་བཞེས་པར་གྱུར་ཅིག། ༈ །ཨོཾ་སྭསྟི། སྟོན་པ་མཉམ་མེད་ཤཱཀྱའི་རྒྱལ་པོ་ཉིད་ཀྱི་བྱིན་གྱིས་བརླབས་པའི་དུས་ཆེན་རྣམ་བཞི་ནི། ལུང་རིག་གཏེར་མཛོད་ལས། མངོན་བྱང་ཆུབ་དང་ཆོས་འཁོར་དང༌། །ལྷ་བབས་ཆོ་འཕྲུལ་ཆེན་པོ་སྟེ། །དད་ལྡན་བསོད་ནམས་སོག་པ་ཡི། །ཁྱད་པར་ཅན་གྱི་དུས་ཡིན་ནོ། །ཞེས་པའི་དང་པོ་ནི། མེ་མོ་ཡོས་ལ་ལྷུམས་སུ་ཞུགས། །ས་ཕོ་འབྲུག་ལ་སྐུ་བལྟམས་ནས། །ཉི་ཤུ་རྩ་དགུ་ཁབ་ཏུ་གནས། །ལོ་དྲུག་དཀའ་བ་སྤྱད་ནས་ཀྱང༌། །སོ་ལྔ་བཞེས་ཚེ་ཆུ་སྟག་གི །ས་གའི་བཅྭོ་ལྔར་མངོན་བྱང་ཆུབ། །ལྷུམས་ཞུགས་བྱང་ཆུབ་མྱང་འདས་ཏེ། །རྣམ་གསུམ་འཛོམ་པའི་དུས་ཡིན་ནོ། །ཞེས་སོ། །གཉིས་པ་ནི། དེ་ནས་དགུང་ཞག་ཞེ་བརྒྱད་འདས། །ཆུ་སྟོད་ཟླ་བའི་ཡར་ཚེས་ཀྱི། །ཚེས་བཞིའི་ ༼༣༧༠༽ ཉིན་ཞག་བདེན་བཞིའི་ཆོས། །སྟོན་པས་ཝ་ར་ཎ་སི་རུ། །ལྔ་སྡེ་རྣམས་ལ་གསུངས་པའི་མོད། །མཐོང་བའི་ལམ་དང་ངེས་བཞུགས་སོགས། །བསྙེན་རྫོགས་སྡོམ་པ་དུས་གཅིག་ཏུ། །སྔོན་གྱི་སྨོན་ལམ་མཐུ་ལས་ཐོབ། །ཅེས་སོ། །གསུམ་པ་ནི། སྟོན་པ་འཁོར་བཅས་རྫུ་འཕྲུལ་གྱིས། །སུམ་ཅུ་རྩ་གསུམ་ལྷ་གནས་སུ། །ཡུམ་ཆེན་བདེན་པ་ལ་འགོད་ཕྱིར། །ཟླ་གསུམ་དབྱར་གནས་མཛད་ནས་ནི། །དབྱུག་པའི་ཡར་ཚེས་བཅྭོ་ལྔ་ཡི། །སྔ་དྲོའི་ཆ་ལ་དགག་དབྱེ་མཛད། །ཕྱི་དྲོའི་དུས་སུ་འཛམ་གླིང་དུ། །ལྷ་བབས་དུས་ཆེན་ཡིན་པར་བཞེད། །ཅེས་སོ། །བཞི་པ་ནི། །རྟ་ཟླའི་ཡར་ཚེས་བཅྭོ་ལྔ་ནི། །ལུང་རྟོགས་བསྟན་པ་སྤེལ་བའི་ཕྱིར། །བདུད་དང་མུ་སྟེགས་ཚར་བཅད་པའི། །ཆོ་འཕྲུལ་ཆེན་པོའི་དུས་ཡིན་ནོ། །ཞེས་སོ། །ཕན་ཡོན་ནི།

དེ་ལྟ་བུའི་དུས་ཆེན་བཞི་པོ་གང་རུང་ལ། དད་པ་དང་ལྡན་པའི་གང་ཟག་རྣམས་ནས་དགེ་བ་ཆུང་ངུ་ཞིག་འབད་ཀྱང་འབྲས་བུ་རྒྱ་ཆེན་པོ་འབྱུང་བ་རྒྱལ་བ་ཉིད་ཀྱི་བྱིན་གྱིས་བརླབ་པ་ཡིན་ཏེ། དེའི་ཚུལ་ཡང༌། དེ་ལྟར་དུས་ཆེན་རྣམ་བཞི་ལ། །དགེ་བ་ཅུང་ཟད་བགྱིས་པ་རྣམས། །ས་ཡ་ཕྲག་བརྒྱའི་འགྱུར་དུ་གསུངས། །དེ་དག་ཞིབ་ཏུ་རྩིས་གྱུར་ན། །ལྷག་བསམ་དག་པས་ནས་ཕུལ་གང༌། །སྦྱིན་པ་ ༼༣༧༡༽ བཏང་ན་ནས་ཕུལ་ནི། །ས་ཡ་ཕྲག་བརྒྱར་འགྱུར་བའི་ཕྱིར། །ནས་ཁལ་བརྒྱད་འབུམ་གསུམ་ཁྲི་དང༌། །གསུམ་སྟོང་གསུམ་བརྒྱ་སུམ་ཅུ་གསུམ། །བྲེ་དྲུག་ཕུལ་བཞིའི་འབྲས་བུ་ནི། །འབྱུང་བ་རྒྱལ་བ་ཉིད་ཀྱིས་གསུངས། །ཞེས་དང༌། ཚུལ་ཁྲིམས་ལྡན་པའི་དགེ་སློང་ནི། །གཅིག་ལ་གདན་བཤོས་དྲངས་པ་ན། །དགེ་སློང་ས་ཡ་བརྒྱ་ཕྲག་ལ། །འཚོ་བ་ཕུལ་བའི་བསོད་ནམས་ཐོབ། །ཅེས་དང༌། ཤེས་སྙིང་ཚར་གཅིག་བཏོན་པ་ན། །འབུམ་ཚར་ཉི་ཤུ་བཏོན་པར་འགྱུར། །ཞེས་དང༌། གཞན་ཡང་དུས་བཟང་དགེ་བའི་བསྒྱུར་ཁྱད་བསྟན་པ་ལས། སྐྱེ་བོ་ཕལ་ལ་བརྒྱ་འགྱུར་ཏེ། །ཚུལ་ཁྲིམས་འཆལ་ལ་ཁྲི་འགྱུར་དང༌། །ཚུལ་ཁྲིམས་ལྡན་ལ་འབུམ་འགྱུར་ཡིན། །ཉི་མ་བྱེ་བ་འབུམ་འགྱུར་དང༌། །ཟླ་བས་བྱེ་བ་བདུན་འགྱུར་ཏེ། །དུས་ཆེན་དག་ལ་ཉི་ཟླ་བཟུང༌། །དེ་སྟེང་བསོད་ནམས་ཁྱད་པར་འཕགས། །ཞེས་སོགས་འཕགས་བོད་ཀྱི་པཎ་གྲུབ་རྣམས་ཀྱིས་ཆ་མཐུན་དུ་གསུངས་སོ།། །།བཀྲ་ཤིས།། དགེའོ།། །། ༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །།