༼༡༽

༄། །རཏྣ སྱ མཱ ལ ནཱ མ མ ཧཱ ཡཱ ན སཱུ ཏྲ སྱཱ ལཾ ཀ ར སྱ ཊཱི ཀ བི ཧ ར ཏི སྨ།། ༄༅། །ཐེག་པ་ཆེན་པོ་མདོ་སྡེའི་རྒྱན་གྱི་འགྲེལ་པ་རིན་པོ་ཆེའི་ཕྲེང་བ་ཞེས་བྱ་བ་བཞུགས་སོ།། ༼༢༽ ཐེག་པ་ཆེན་པོ་མདོ་སྡེའི་རྒྱན་གྱི་འགྲེལ་པ་རིན་པོ་ཆེའི་ཕྲེང་བ་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །རང་བཞིན་རྣམ་དག་རིགས་མཆོག་ཆུ་གཏེར་ཆེ། །ལམ་བཟང་དྲི་བཞོན་ཚོགས་ཀྱིས་བསྲུབས་པ་ལས། །ལེགས་པར་འཁྲུངས་པ་ཕྲིན་ལས་བང་རིམ་ཅན། །སྐུ་གསུམ་ལྷུན་པོ་ཐུབ་དབང་དེ་ལ་འདུད། །སྦྱིན་པའི་འོད་དཀར་ཕྲེང་བ་རབ་འགྱེད་འཆལ་ཚུལ་སྒྲ་གཅན་ལས་གྲོལ་ཞིང༌། །ཁོང་ཁྲོའི་ཚ་གདུང་རྩད་ནས་སྤངས་ཤིང་གདུལ་བྱའི་གླིང་བཞི་སྐྱོང་ལ་བརྩོན། །བསམ་གཏན་ཆ་ཤས་ཡོངས་སུ་རྫོགས་ཤིང་མ་རིག་སྤྲིན་གྱིས་མ་བསྒྲིབས་པའི། །མི་ཕམ་མགོན་གྱི་ཐུགས་རྗེའི་ཟེར་གྱིས་ཕན་བདེའི་ཀུ་མུད་རྒྱས་པར་མཛོད། །མཁྱེན་པའི་ཆུ་གཏེར་གཏིང་མཐའ་རབ་ཡངས་ཤིང༌། །ཚད་མེད་ཐུགས་ ༼༣༽ རྗེའི་རྦ་རླབས་ཕྲེང་བ་ཅན། །ཡོན་ཏན་རིན་ཆེན་དཔག་མེད་འབྱུང་བའི་གནས། །འཇིག་རྟེན་དབང་པོའི་རྒྱ་མཚོས་འགྲོ་འདི་སྐྱོངས། །ཡིད་འོང་སྐུ་ཡི་པདྨོའི་ཚལ་གྱིས་མཚན་དཔེའི་བུང་བ་རབ་བསྡུས་ཤིང༌། །ཡན་ལག་དྲུག་ཅུའི་དགའ་སྟོན་ཆེན་པོས་དད་ལྡན་སྐྱེ་བོའི་ཚོགས་བསྡུས་ནས། །ཇི་བཞིན་ཇི་སྙེད་མཁྱེན་པའི་རྒྱ་མཚོར་ཡོན་ཏན་ཆུ་རྒྱུན་ཀུན་སྡུད་པའི། །འཇམ་དབྱངས་ཐུགས་རྗེས་འགྲོ་བ་འདི་དག་ཐར་པའི་གྲོང་དུ་བསྡུ་བར་མཛོད། །གང་གི་ལེགས་བཤད་འོད་བརྒྱའི་ཟེར་གྱིས་གདུལ་བྱའི་མ་རིག་མུན་པ་དང༌། །སྡུག་བསྔལ་སྤུ་ལོང་མཉམ་དུ་བསལ་ནས་བདེ་གཤེགས་བསྟན་པའི་པད་ཚལ་དང༌། །ཕན་བདེའི་ལོ་ཐོག་མཉམ་དུ་རྒྱས་མཛད་དངོས་འཛིན་སྤྲིན་གྱིས་མ་བསྒྲིབས་ཤིང༌། །རང་བདེ་དོན་གཉེར་སྒྲ་གཅན་ལས་གྲོལ་བླ་མའི་ཉིན་བྱེད་རྒྱལ་གྱུར་ཅིག །རྒྱལ་བའི་གསུང་རབ་ཆུ་གཏེར་ཆེ་ལས་མི་ཕམ་ཐུགས་རྗེའི་དེད་དཔོན་གྱིས། །ལེགས་པར་བླངས་པའི་ཐེག་ཆེན་གཞུང་ལུགས་རིན་ཆེན་རིན་ཐང་མེད་པ་འདི། །འགྲོ་ཀུན་ཕན་བདེའི་འབྱོར་པ་

༼༤༽ བསྒྲུབ་ཕྱིར་བརྩོན་པས་བྱི་དོར་ལེགས་བྱས་ཏེ། །རྒྱལ་དང་རྒྱལ་སྲས་སྤྱོད་པའི་ཚུལ་ལ་དད་པའི་རྒྱལ་མཚན་རྩེར་བཟུང་བྱ། །གང་ལ་བརྟེན་ནས་སྡུག་བསྔལ་མི་བཟད་རླབས་ཕྲེང་འཁྲུགས་པའི་སྲིད་མཚོ་དང༌། །རང་ཉིད་འབའ་ཞིག་ཞི་བ་དོན་གཉེར་མྱང་འདས་དམན་པའི་གཡང་ས་ལས། །འགྲོ་ཀུན་སྒྲོལ་བྱེད་དམ་པའི་ཆོས་འདི་རང་གཞན་དོན་ཕྱིར་མཁས་རྣམས་ཀྱི། །གསུང་ལ་བརྟེན་ནས་ལེགས་པར་བཤད་ཀྱིས་ལྷ་དང་ལྷ་མིན་ལ་སོགས་ཉོན། །འགྲོ་བ་ཐམས་ཅད་ཀྱི་གནས་སྐབས་དང་མཐར་ཐུག་གི་བདེ་བ་ནི་ཐེག་པ་ཆེན་པོའི་ཆོས་ལ་རག་ལས་ཤིང༌། དེ་ཡང་ཐུབ་པ་ཆེན་པོ་ཉིད་ཀྱིས་ཐེག་པ་ཆེན་པོའི་མདོ་སྡེ་རྣམས་ལས་ཡང་དང་ཡང་དུ་གསུང་ཀྱང་སྐྱེ་བོ་ཕལ་པོ་ཆེ་རྣམས་ཀྱིས་ཐེག་པ་ཆེན་པོའི་རིགས་དང༌། ལམ་དང༌། འབྲས་བུའི་ཚུལ་ལེགས་པར་མ་རྟོགས་པ་ལས་ཐུབ་པ་ཉིད་ཀྱི་སྲས་ཀྱི་ཐུ་བོ་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་ཆེན་པོ་མགོན་པོ་བྱམས་པས་སྐྱེ་བོ་ཕལ་པོ་ཆེ་རྣམས་ལ་ཐུགས་བརྩེ་བའི་སྟོབས་ཀྱིས་ཐེག་པ་ཆེན་པོའི་རིགས་དང་ལམ་དང་འབྲས་བུའི་ཚུལ་ཕྱིན་ཅི་མ་ལོག་པ་སྟོན་པའི་བསྟན་བཅོས་འདི་མཛད་ནས། ས་གསུམ་པ་ལ་གནས་པའི་བྱང་ཆུབ་སེམས་དཔའ་ཆེན་པོ་འཕགས་པ་ཐོགས་མེད་ལ་ལེགས་པར་གསུངས་ཏེ། དེས་འཛམ་བུའི་གླིང་དུ་ཆོས་ཀྱི་ཚུལ་འདི་རྒྱས་པར་མཛད་ནས་སྐྱེ་བོ་ཕལ་པོ་ཆེ་རྣམས་ཐེག་པ་ཆེན་པོའི་ཆོས་ཕྱིན་ཅི་མ་ལོག་པ་ལ་ལོངས་སྤྱོད་པའི་སྐལ་པ་དང་ལྡན་པར་མཛད་དོ། །དེ་ལ་དེ་ཉིད་ཀྱི་གཅུང་ཐམས་ཅད་མཁྱེན་པ་གཉིས་པར་གྲགས་པའི་སློབ་དཔོན་དབྱིག་གཉེན་གྱིས་ལེགས་པར་གསན་ཅིང་ཐུགས་སུ་ ༼༥༽ ཆུད་ནས་འཁྲུལ་པའི་དྲི་མས་རྣམ་པར་དབེན་པའི་འགྲེལ་པ་ཆེན་པོ་མཛད་ཅིང༌། དེ་བཞིན་དུ་སློབ་དཔོན་བཙུན་པ་ལ་སོགས་པ་མཁས་པ་མང་པོས་ལེགས་པར་བཤད་ཀྱང་རང་ཉིད་ཆོས་འདི་ལ་དད་པ་དང༌། གཞན་དག་གིས་ཀྱང་ཐེག་པ་ཆེན་པོའི་ཆོས་ཀྱི་ཚུལ་བདེ་བླག་ཏུ་རྟོགས་པར་བྱ་བའི་ཕྱིར་དང༌།

ནམ་མཁའ་ལྡིང་འཕུར་བའི་རྗེས་སུ་དེའི་ཕྲུག་གུ་ཡང་འགྲོ་བ་ལྟར་སྔོན་གྱི་སྐྱེས་བུ་དམ་པ་རྣམས་ཀྱི་སྤྱོད་པའི་ཚུལ་གྱི་རྗེས་སུ་འཇུག་པའི་ཕྱིར་བདག་གིས་ཀྱང་བསྟན་བཅོས་འདི་རྣམ་པར་བཤད་པར་བྱའོ། །དེ་ལ་གཉིས་ཏེ། བསྟན་བཅོས་ཀྱི་མཚན་གྱི་དོན་དང༌། བསྟན་བཅོས་དངོས་སོ། །དང་པོ་ནི་བསྟན་བཅོས་འདིའི་མཚན་རྒྱ་གར་གྱི་སྐད་དུ། སཱུ་ཏྲ་ཨ་ལཾ་ཀ་ར་ཀཱ་རི་ཀཱ་ཞེས་བྱ་བ་ཡིན་ཞིང༌། དེ་ཉིད་བོད་སྐད་དུ། མདོ་སྡེའི་རྒྱན་གྱི་ཚིག་ལེའུར་བྱས་པ་ཞེས་བྱ་བ་ཡིན་ནོ། །དེ་ལྟ་བུའི་མཚན་དང་ལྡན་པའི་བསྟན་བཅོས་འདི་མདོ་སྡེའི་སྡེ་སྣོད་དུ་གཏོགས་པའི་ཕྱིར་འདི་བསྒྱུར་བའི་སྔོན་དུ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །ཞེས་སྨྲོས་སོ། །བསྟན་བཅོས་དངོས་ལ་འཆད་ཚུལ་མང་ཡང་ཆོས་ཀྱི་བཤེས་གཉེན་གྱིས་ཕར་ཕྱིན་གྱི་འགྲེལ་པར་མདོ་འཆད་པར་འདོད་པ་རྣམས་ཀྱི་མན་ངག་ནི་འཕགས་པ་བྱམས་པ་ཉིད་ཀྱི་སློབ་མ་རིམ་པ་གཅིག་གིས་བར་བཅད་པ་སློབ་དཔོན་དབྱིག་གཉེན་སངས་རྒྱས་གཉིས་པ་ཞེས་བྱ་བས་རྣམ་པར་བཤད་པའི་རིགས་པ་ལས། མདོ་རྣམས་སྨྲ་བར་འདོད་པ་ལ། །ངས་ནི་མན་ངག་སྦྱིན་པར་བྱ། །དགོས་པ་བསྡུས་པའི་དོན་བཅས་དང༌། །ཚིག་དོན་བཅས་དང་མཚམས་སྦྱར་བཅས། །བརྒལ་ལན་ ༼༦༽ བཅས་པར་བསྙད་པར་བྱ། །ཞེས་བཤད་དེ། འདི་ཡང་འཕགས་པ་བྱམས་པ་ཉིད་ཀྱི་མན་ངག་བརྒྱུད་པའོ་ཞེས་འབྱུང་བས་མདོ་འཆད་པ་ན་མན་ངག་ལྔ་པོ་དེའི་སྒོ་ནས་འཆད་པར་གསུངས་པ། དེའི་ཤུགས་ཀྱིས་བསྟན་བཅོས་རྣམ་དག་རྣམས་ཀྱང་ལྔ་པོ་དེའི་སྒོ་ནས་བཤད་ན་ལེགས་པར་གྲུབ་ཅིང༌། ཁྱད་པར་དུ་བསྟན་བཅོས་འདི་དོན་ལྔ་པོ་དེའི་བདག་ཉིད་དུ་གནས་ཏེ། དེ་ལ་མཚམས་སྦྱར་དང༌། བརྒལ་ལན་གྱི་དོན་ནི་ཕལ་ཆེར་ཤུགས་ལ་བསྟན་ཅིང་དེ་དག་ཀྱང་སྐབས་སྐབས་སུ་འཆད་པར་འགྱུར་པས་འདིར་གསུམ་སྟེ། དགོས་པའི་དོན་དང༌། བསྡུས་པའི་དོན་དང༌། ཚིག་གི་དོན་ནོ། །དང་པོ་ལ་སྤྱི་དོན་དང༌།

གཞུང་དོན་ནོ། །དང་པོ་ལ་གསུམ་སྟེ། དགོས་འབྲེལ་གྱི་དགོས་པ་དང༌། སོ་སོའི་ངོ་བོ་དང༌། གྲངས་ངེས་སོ། །དང་པོ་ལ་དགོས་འབྲེལ་གྱི་ངག་བཀོད་པ་ཙམ་གྱི་དགོས་པ་ནི་བསྟན་བཅོས་ལ་དགོས་པ་ལ་སོགས་པ་བཞི་ཡོད་པར་རྟོགས་པ་ཡིན་ལ། དགོས་འབྲེལ་བསྟན་བཅོས་ཀྱི་ཐོག་མར་སྨྲོས་པས་རྟོག་ལྡན་གྱི་གང་ཟག་འཇུག་པར་འགྱུར་པ་ཡིན་ནོ། །སོ་སོའི་ངོ་བོ་ནི་ཐེག་པ་ཆེན་པོའི་མདོ་སྡེ་རྣམས་དང་དེ་དག་གི་བརྗོད་བྱ་འབྱོར་པའི་དོན་ཚུལ་ལྔ་ནི་བསྟན་བཅོས་འདིའི་བརྗོད་བྱ་ཡིན་ཞིང༌། བསྟན་བཅོས་འདི་ལ་བརྟེན་ནས་དེ་དག་རྟོགས་པ་ནི་དགོས་པ་ཡིན་ལ། དེ་ལ་བརྟེན་ནས་སེམས་ཅན་སྡུག་བསྔལ་ལས་སྒྲོལ་བ་ལ་སོགས་པ་ནི་ཉིང་དགོས་ཡིན་ཞིང༌། གདུལ་བྱ་རྣམས་ཀྱིས་བརྗོད་བྱ་དེ་རྟོགས་པ་བསྟན་བཅོས་འདི་ལ་རག་ལས་པ་དང༌། ཉིང་དགོས་དེ་འགྲུབ་པ་བརྗོད་བྱ་དེ་རྟོགས་པ་ལ་རག་ལས་པ་ནི་འབྲེལ་བ་ཡིན་ནོ། །དེ་བཞིན་དུ་སྤྱིར་ངག་ཙམ་དང༌། དགོས་འབྲེལ་གྱི་ངག་ལ་ཡང་ ༼༧༽ བརྗོད་བྱ་ལ་སོགས་པ་བཞི་བཞི་ཡོད་དོ། །གྲངས་ངེས་ནི་བསྟན་བཅོས་འདི་ལ་དགོས་པ་ལ་སོགས་པ་བཞི་པོ་དེ་མེད་པར་འཛིན་པའི་ལོག་རྟོག་སམ་དོགས་པ་བཞིའི་གཉེན་པོར་དགོས་འབྲེལ་བཞིར་ངེས་པས་དགོས་པ་ལ་ལྟོས་པའི་གྲངས་ངེས་ཡིན་ནོ། །གཞུང་གི་དོན་ནི་འོག་གི་སྟོན་པར་བྱེད་ཅེས་པའི་དོན་བརྒྱན་པར་བྱེད་ཅེས་བྱ་བར་སྦྱར་ཏེ་གང་ཟག་སུ་ཞིག་གིས་བརྒྱན་པར་བྱེད་ཅེ་ན། ཐེག་པ་ཆེན་པོའི་མདོའི་དོན་ཕྱིན་ཅི་མ་ལོག་པ་ཤེས་པའི་མགོན་པོ་བྱམས་པས་ཏེ། འགྲེལ་ཆེན་ལས། མདོ་སྡེ་བརྒྱན་པར་བྱེད་པའི་བྱེད་པ་པོ་དོན་ཤེས་པའི་གང་ཟག་དེ་ཡིན་པས་ན། དེས་ནི་བྱེད་པ་པོ་བསྟན་ཏོ་ཞེས་ཏེ་ཅི་ཞེས་བསྟན་པ་ལས་བརྩམས་པ་ཡིན་ནོ་ཞེས་པ་དང་མཐུན་པས་འདི་ལེགས། དོན་ཤེས་པ་ནི་དོན་སོ་སོ་ཡང་དག་པར་རིག་པ་ཡིན་ལ། ངག་ཚིག་དྲི་མ་མེད་པ་ངེས་པའི་ཚིག་སོ་སོ་ཡང་དག་པར་རིག་པ་ཡིན་པས་དེ་གཉིས་ཀྱི་ཤུགས་ཀྱིས་ཆོས་དང་སྤོབས་པ་སོ་སོ་ཡང་དག་པར་རིག་པ་ཡང་བསྟན་པས་སོ་སོ་ཡང་དག་པར་རིག་པ་བཞིའི་སྒོ་ནས་ཆོས་འདི་བསྟན་ཏོ་ཞེས་ཟེར་རོ། །གང་ཟག་དེས་རྒྱན་གྱི་ངོ་བོ་ཅི་ཞིག་བྱེད་ཅེ་ན།

ཐེག་པ་ཆེན་པོའི་མདོའི་དོན་གསལ་བར་སྟོན་པར་བྱེད་པའི་རབ་ཏུ་བྱེད་པ་འདིའོ། །འགྲེལ་ཆེན་མཁན་པོ་ན་རེ། དོན་སྟོན་རབ་ཏུ་བྱེད་པ་ཞེས་པས་ནི་ཐེག་ཆེན་གྱི་མདོ་སྡེའི་ཚིག་དང་དོན་བསྟན་ལ། དེ་ནི་བརྒྱན་པར་བྱ་བ་ཡིན་པས་ན་དེས་ལས་བསྟན་ཏོ་ཞེས་ཟེར་རོ། །གང་གིས་བརྒྱན་པར་བྱེད་ཅེ་ན། འོག་ནས་འཆད་པར་འགྱུར་བའི་གྲོང་ཁྱེར་བ་ལ་སོགས་པ་ངག་དྲི་མ་མེད་པ་དང༌། ཚིག་དང་ཡི་གེ་འབྲེལ་པ་ལ་སོགས་པ་ཚིག་དྲི་མ་མེད་པ་རྣམས་ཀྱིས་སོ། །འོ་ན་ ༼༨༽ འདིར་བཤད་པའི་ངག་དང་ཚིག་ལ་ཁྱད་པར་ཅི་ཡོད་ཅེ་ན། པཎྜི་ཏ་པ་ར་ཧི་ཏ་ན་རེ། ངག་གི་ཆེན་པོ་ཡིན་ལ། ཚིག་ནི་དེའི་ཁོངས་སུ་གཏོགས་པའི་ངག་ཕྲན་ཇི་སྙེད་ཡོད་པ་རྣམས་ཡིན་ཏེ། ངག་ལ་ངག་དང་ཞེས་གཅིག་གི་སྒྲ་དང་ཚིག་ལ་ནི་རྣམས་ཞེས་དུ་མའི་སྒྲ་བྱུང་བའི་ཕྱིར་རོ། །འོ་ན་ཚིག་ལོགས་སུ་བརྗོད་མི་དགོས་པར་འགྱུར་རོ་ཞེ་ན་མ་ཡིན་ཏེ། དཔེར་ན་བྲམ་ཟེ་རྣམས་འོངས་སོ། །བྲམ་ཟེ་གནས་འཇོག་ཀྱང་འོངས་སོ་ཞེས་བརྗོད་པས་གནས་འཇོག་བྲམ་ཟེའི་གཙོ་བོར་བསྟན་པ་ལྟར་ངག་ཚིག་གཉིས་ཀྱི་ནང་ནས་ཚིག་གཙོ་བོར་བསྟན་པའི་ཕྱིར་རོ། །གཙོ་བོ་ཡིན་པའི་རྒྱུ་མཚན་ཡང་ཚིག་དྲི་མ་དང་བཅས་པ་དང༌། དྲི་མ་མེད་པའི་དབང་གིས་བྱུང་བའི་ངག་ནི་དོར་བ་དང་བླང་བར་བྱ་བ་ཡིན་པའི་ཕྱིར་རོ་ཞེས་ཟེར་རོ། །པཎྜི་ཏ་སཛྫ་ན་རེ། ངག་ནི་རྣ་བའི་རྣམ་ཤེས་ལ་སྒྲ་རང་མཚན་གྲགས་པ་ཡིན་ལ། ཚིག་ནི་དེ་ལ་བརྟེན་ནས་རྟོག་བཅས་ཀྱི་ཡིད་ཤེས་ལ་མིང་ཚིག་ཡི་གེའི་ཚོགས་སུ་སྣང་བའི་རྣམ་པར་རིག་པ་ཡིན་ཏེ། ཆོས་སྟོན་གྱི་འགྲེལ་པ་ནས། བརྗོད་པ་ནི་ངག་གི་ལས་སོ། །འདོགས་པ་ནི་ཚིག་ཤིན་ཏུ་རིགས་པ་དག་གིས་སོ་ཞེས་བཤད་པའི་ཕྱིར་རོ་ཞེས་ཟེར་རོ། །འགྲེལ་ཆེན་མཁན་པོ་ན་རེ། རིམ་པ་ལྟར་ཚིག་རྐང་བཞི་མ་ཚང་བ་དང་ཚང་བ་ཡིན་ཞེས་ཀྱང་ཟེར་རོ། །དགོས་པ་གང་གི་ཕྱིར་བརྒྱན་པར་བྱེད་ཅེ་ན། སེམས་ཅན་རྣམས་སྡུག་བསྔལ་ཐམས་ཅད་ལས་བསྒྲལ་བར་བྱ་བའི་ཕྱིར་རོ། །རྒྱུ་གང་ལས་ཤེ་ན།

སྡུག་བསྔལ་དང་ལྡན་པའི་འགྲོ་བ་ལ་སྙིང་རྗེ་ཆེན་པོ་སྐྱེས་པའི་ཕྱིར་ཏེ། སྙིང་རྗེ་སྐྱེ་བའི་རྒྱུ་མཚན་ཡང་བྱང་ཆུབ་སེམས་དཔའ་རྣམས་སྙིང་རྗེ་ཆེན་པོ་དེའི་བདག་ཉིད་ཅན་ཡིན་པའི་ཕྱིར་རོ། །བརྒྱན་པར་བྱ་བ་ཅི་ཞིག་གི་རྒྱན་དུ་བྱེད་ཅེ་ན། གང་ལས་ཐེག་པ་ཐམས་ ༼༩༽ ཅད་ཀྱི་མཆོག་ཐེག་པ་ཆེན་པོ་བསྟན་པའི་ཚིག་དང་དོན་གྱི་རྣམ་པའི་ཆོས་དགོངས་འགྲེལ་ལ་སོགས་པ་རྣམས་ཀྱི་རྒྱན་དུ་བྱེད་དོ། །གང་གི་ཆེད་དུ་བརྒྱན་པར་བྱེད་ཅེ་ན། ཐེག་ཆེན་གྱི་ཆོས་དེ་ཡིས་སངས་རྒྱས་སུ་འགྲོ་བའི་སེམས་ཅན་ལ་སྟེ་དེའི་ཆེད་དུའོ། །རྣམ་པ་དུ་ཞིག་གིས་བརྒྱན་པར་བྱེད་ཅེ་ན། འབྱོར་པ་སྟེ་ཤིན་ཏུ་རིགས་པའི་དོན་གྱི་ཚུལ་ཐེག་པ་བླ་ན་མེད་པར་གྱུར་པ་གསེར་ལས་བརྡུངས་བྱས་ཞེས་པ་ལ་སོགས་པ་ལྔའི་བདག་ཉིད་ཀྱིས་བརྒྱན་པར་བྱེད་དོ། །བསྡུས་དོན་ལ་གསུམ་སྟེ། མཚན་དོན་དང་སྦྱར་ནས་བརྗོད་བྱ་གཏན་ལ་དབབ་པ་དང༌། རྩོད་པ་སྤང་བ་དང༌། ཕན་ཡོན་བསྟན་པའོ། །དང་པོ་ནི། གསེར་ལས་བརྡུངས་བྱས་འདྲ་ཞེས་པ་ལ་སོགས་པ་སྟེ། འགྲེལ་པ་ལས། ཚིགས་སུ་བཅད་པ་འདིས་དཔེ་ལྔས་ཆོས་དེ་དོན་རྣམ་པ་ལྔའི་དབང་དུ་བྱས་ནས་སྟོན་ཏེ། བསྒྲུབ་པར་བྱ་བ་དང༌། བྱེ་བྲག་ཏུ་ཤེས་པར་བྱ་བ་དང༌། བསམ་པར་བྱ་བ་དང༌། བསམ་གྱིས་མི་ཁྱབ་པ་དང༌། ཡོངས་སུ་གྲུབ་པར་རྟོགས་པའི་དོན་སོ་སོ་རང་གིས་རིག་པར་བྱ་བ་བྱང་ཆུབ་ཀྱི་ཕྱོགས་དང་མཐུན་པའི་ངོ་བོ་ཉིད་དོ། །དེ་མདོ་སྡེའི་རྒྱན་འདིས་བཀྲོལ་ན་གོ་རིམ་བཞིན་དུ་གསེར་ལས་བརྡུངས་སུ་བྱས་པ་ལ་སོགས་པ་ལྟར་དགའ་བའི་མཆོག་སྐྱེད་དོ་ཞེས་པ་ལ། ཛྙཱ་ན་ཤྲཱི་ལྟར་ན་གང་ལ་བསླབ་པར་བྱ་བའི་ཡུལ་དང་སྦྱར་ན་བཀའ་སྒྲུབ་སྐྱབས་འགྲོ་རིགས་གསུམ་ནི་རྟགས་ཀྱིས་བསྒྲུབ་པར་བྱ་བ་ཡིན་པས་ན་བསྒྲུབ་པར་བྱ་བ་ཡིན་ལ། སེམས་བསྐྱེད་དང་སྒྲུབ་པ་གཉིས་ནི་ཉན་རང་གི་སེམས་བསྐྱེད་དང་སྒྲུབ་པ་ལས་ཁྱད་པར་དུ་འཕགས་པར་རྟོགས་སླ་བས་བྱེ་བྲག་ཏུ་ཤེས་པར་བྱ་བ་ཡིན་ཞིང༌།

དེ་ཁོ་ན་ཉིད་ནི་ཟབ་པའི་དེ་ཁོ་ན་ཉིད་ཡིན་ ༼༡༠༽ པས་བསམ་པར་བྱ་བ་ཡིན་ལ། མཐུ་དང་ཡོངས་སྨིན་གཉིས་ནི་བྱང་སེམས་ཀྱི་མཐུ་དང་ཡོངས་སྨིན་དེ་ཉན་རང་ལ་སོགས་པས་བསམ་གྱིས་མི་ཁྱབ་པས་ན་བསམ་གྱིས་མི་ཁྱབ་པ་ཡིན་ཞིང༌། བྱང་ཆུབ་ནི་སྐུ་གསུམ་གྲུབ་པས་ན་ཡོངས་སུ་གྲུབ་པར་རྟོགས་པའི་དོན་ཡིན་ནོ། །ཇི་ལྟར་སློབ་པའི་ཐབས་དང༌། བསླབ་པའི་འབྲས་བུ་དང་སྦྱར་ན་མོས་པས་ནི་བསྒྲུབ་བྱ་ཐེག་ཆེན་ལ་མོས་པར་བྱེད་ལ། ཆོས་ཚོལ་གྱིས་དེ་ཚོལ་ཞིང༌། ཆོས་བཤད་ཀྱི་ལེའུས་བཙལ་བྱའི་ཡུལ་དགེ་བའི་བཤེས་གཉེན་བསྟེན་ལ། སྒྲུབ་པའི་ལེའུ་ནི་ནན་ཏན་གྱིས་བསྒྲུབ་པར་བྱ་བ་ཡིན་པས་ན་བཞི་པོ་དེ་བསྒྲུབ་པར་བྱ་བ་ཡིན་ནོ། །གདམས་ངག་དང་རྗེས་བསྟན་ནི་སློབ་མའི་བློས་དོན་བྱེ་བྲག་ཏུ་མ་ཤེས་པ་ཤེས་པར་བྱེད་པ་ཡིན་པས་བྱེ་བྲག་ཏུ་ཤེས་པར་བྱ་བ་ཡིན་ཞིང༌། ལས་གསུམ་ཐབས་ཀྱིས་ཟིན་པ་ནས་བྱང་ཆུབ་ཀྱི་ཕྱོགས་མཐུན་གྱི་བར་ལེའུ་བཞི་ནི་རྒྱ་ཆེ་བའི་དེ་ཁོ་ན་ཉིད་ཡིན་པས་བསམ་པར་བྱ་བ་ཡིན་ལ། ཡོན་ཏན་གྱི་ལེའུ་ནི་བྱང་སེམས་ཀྱི་གནས་སྐབས་ཀྱི་ཡོན་ཏན་ཉན་རང་གིས་བསམ་གྱིས་མི་ཁྱབ་པས་ན་བསམ་གྱིས་མི་ཁྱབ་པ་ཡིན་ཞིང༌། རྟགས་དང་མཐར་ཐུག་གི་ལེའུ་གཉིས་ནི་སྐུ་གསུམ་གྲུབ་པས་ན་ཡོངས་སུ་གྲུབ་པར་རྟོགས་པའི་དོན་སོ་སོ་རང་གིས་རིག་པར་བྱ་བ་བྱང་ཆུབ་ཀྱི་ཕྱོགས་དང་མཐུན་པའི་ངོ་བོ་ཉིད་ཡིན་ནོ་ཞེས་ཟེར་རོ། །པ་ར་ཧི་ཏའི་ལུགས་ཀྱིས་བསྒྲུབ་པར་བྱ་བ་ལ་སོགས་པ་ལྔ་པོ་རྒྱུ་མཚན་དང༌། མིང་དང༌། རྣམ་པར་རྟོག་པ་དང༌། དེ་བཞིན་ཉིད་དང༌། ཡང་དག་པའི་ཡེ་ཤེས་ཏེ་ལྔ་དང་གོ་རིམ་བཞིན་དུ་སྦྱར་ནས་འཆད་དོ། །སཛྫའི་ལུགས་ཀྱིས་དང་པོ་བཀའ་བསྒྲུབ་ནི་ལུང་དང་རིགས་པས་བསྒྲུབ་དགོས་པས་བསྒྲུབ་པར་ ༼༡༡༽ བྱ་བ་ཡིན་ལ། བཀའ་བསྒྲུབས་པའི་ཐེག་ཆེན་གྱི་བརྗོད་བྱ་ཐེག་ཆེན་གྱི་གཞི་ལམ་འབྲས་བུ་སྟོན་པའི་ལེའུ་བརྒྱད་ནི་ཉན་རང་ལས་བྱེ་བྲག་ཏུ་རྟོགས་སླ་བས་དེའི་འོག་ཏུ་སྐྱབས་འགྲོ་ནས་བྱང་ཆུབ་ཀྱི་བར་ལེའུ་བརྒྱད་ནི་བྱེ་བྲག་ཏུ་ཤེས་པར་བྱ་བ་ཡིན་ཞིང༌།

དེ་ལྟ་བུའི་ཐེག་ཆེན་གྱི་ལམ་འབྲས་བུ་དང་བཅས་པ་དེ་ཉམས་སུ་ལེན་པ་ན་བསམ་པར་བྱ་བའི་དོན་རྣམས་ལེའུ་དྲུག་གི་སྒོ་ནས་སེམས་པར་བྱེད་པས་ན་དེའི་འོག་ཏུ་མོས་པ་ནས་ཐབས་དང་ལྡན་པའི་བར་ལེའུ་དྲུག་ནི་བསམ་པར་བྱ་བ་ཡིན་ལ། དེ་ལྟར་བྱེ་བྲག་ཏུ་ཤེས་པར་བྱ་བའི་དོན་དེ་སེམས་པར་བྱེད་པ་དེ་དག་གིས་བསམས་པ་ན་བྱང་ཆུབ་སེམས་དཔའ་ལ་བསམ་གྱིས་མི་ཁྱབ་པའི་ཡོན་ཏན་རྣམས་འབྱུང་བས་དེའི་འོག་ཏུ་ཕར་ཕྱིན་ནས་སྤྱོད་པའི་བར་ལེའུ་ལྔ་ནི་བསམ་གྱིས་མི་ཁྱབ་པ་ཡིན་ཞིང༌། དེ་ལྟར་གནས་སྐབས་ཀྱི་ཡོན་ཏན་རྫོགས་པ་ལས་སྐུ་གསུམ་འགྲུབ་པས་དེའི་འོག་ཏུ་མཐར་ཐུག་གི་ལེའུ་ནི་ཡོངས་སུ་གྲུབ་པར་རྟོགས་པའི་དོན་སོ་སོ་རང་གིས་རིག་པར་བྱ་བ་བྱང་ཆུབ་ཀྱི་ཕྱོགས་དང་མཐུན་པ་ཡིན་ནོ་ཞེས་གསུང་ཡང༌། འདིར་སློབ་དཔོན་བཙུན་པ་ལྟར་ན་དངོས་པོ་ལྔ་དང༌། རང་བཞིན་གསུམ་དང༌། གང་ཟག་གསུམ་དང་སྦྱར་ཏེ་བཤད་པ་དང་གསུམ་ལས། དང་པོ་ལ། དངོས་པོ་ལྔ་ནི་མིང་དང༌། རྒྱུ་མཚན་དང༌། རྣམ་པར་རྟོག་པ་དང༌། དེ་བཞིན་ཉིད་དང༌། རྣམ་པར་མི་རྟོག་པའི་ཡེ་ཤེས་ཏེ། དེ་ལ་མིང་ནི་རྗོད་བྱེད་མཐའ་དག་ཡིན་ལ། མིང་དེས་བརྗོད་པར་བྱ་བའི་ཆོས་རྣམས་ནི་མིང་གིས་ཇི་ལྟར་བརྗོད་པ་དེ་ལྟར་བདེན་པར་ཡོད་པ་མ་ཡིན་ནོ་ཞེས་བྱ་བ་འདི་རྟོགས་པར་དཀའ་བས་ན་ལུང་དང་རིགས་པས་འབད་ནས་བསྒྲུབ་པར་བྱ་བ་ཡིན་ཞིང༌། 

༼༡༢༽ དེ་མདོ་སྡེའི་རྒྱན་འདིར་བཤད་པ་སྟེ་འདིས་བསྒྲུབས་ཤིང་བཀྲོལ་བས་དཔེར་ན་གསེར་བཟང་པོ་ལ་གསེར་མགར་མཁས་པས་འབད་དེ་བརྡུངས་སུ་བྱས་པའི་རྒྱན་མཐོང་བ་དང་འདྲ་བར་དགའ་བའི་མཆོག་བསྐྱེད་དོ། །རྒྱུ་མཚན་ནི་མིང་གདགས་པར་བྱ་བའི་གཞི་ཕྱིའི་རྟེན་ཅིང་འབྲེལ་བར་འབྱུང་བ་གཟུང་ཆར་སྣང་བ་རྣམས་ཡིན་ཏེ། དེ་དག་ནི་རྟགས་ལ་སོགས་པའི་འབད་རྩོལ་གྱིས་སྒྲུབ་མི་དགོས་པར་ས་བོན་ལས་མྱུ་གུ་འབྱུང་བ་ལ་སོགས་པ་འདི་དག་ནི་རྟེན་ཅིང་འབྲེལ་བར་འབྱུང་བའོ་ཞེས་བསྟན་པ་ཙམ་གྱིས་བདེ་བླག་ཏུ་རྟོགས་པར་འགྱུར་པས་ན་བྱེ་བྲག་ཏུ་ཤེས་པར་བྱ་བ་ཡིན་ལ། དེ་རྒྱན་འདིས་བཀྲོལ་བས་དཔེར་ན་པད་མོ་སྨིན་པ་འབད་རྩོལ་ཆེན་པོ་ལ་མ་ལྟོས་པར་ཉི་མའི་འོད་ཟེར་དང་ཕྲད་པ་ཙམ་གྱིས་རྒྱས་པར་མཐོང་བ་བཞིན་དུ་དགའ་བའི་མཆོག་སྐྱེད་དོ། །རྣམ་པར་རྟོག་པ་ནི་ནང་རྟེན་འབྲེལ་སེམས་དང་སེམས་ལས་བྱུང་བ་འཛིན་ཆར་སྣང་བ་ཐམས་ཅད་ཡིན་ལ། དེ་ནི་དམ་པའི་ཆོས་ཉན་པ་ལ་སོགས་པ་ལ་བརྟེན་ནས་ཚུལ་བཞིན་དུ་བསམ་པར་བྱ་བ་ཡིན་ནོ། །དེ་མདོ་སྡེའི་རྒྱན་འདི་ལ་བརྟེན་ནས་ཚུལ་བཞིན་དུ་བསམས་པས་དཔེར་ན་མི་བཀྲེས་པས་ཉེན་པ་གཡོས་ལེགས་པར་བྱས་པའི་ཁ་ཟས་བཟང་པོ་ཟ་བ་དང་འདྲ་བར་དགའ་བའི་མཆོག་སྐྱེད་དོ། །དེ་བཞིན་ཉིད་ནི་ཆོས་ཉིད་ཡིན་ལ་དེ་ནི་འཕགས་པ་རྣམས་ཀྱིས་སོ་སོ་རང་གིས་རིག་པར་བྱ་བ་ཡིན་གྱི་སོ་སོའི་སྐྱེ་བོ་རྣམས་ཀྱི་བློའི་ཡུལ་ལས་འདས་པའི་ཕྱིར་བསམ་གྱིས་མི་ཁྱབ་པའོ། །དེ་ནི་བྱིས་པས་རྟོགས་པར་མི་ནུས་ཀྱང་དེའི་རང་བཞིན་དང་དེ་རྟོགས་པའི་ཐབས་ལ་སོགས་པ་རྒྱན་འདིས་བཀྲོལ་བ་ལ་བརྟེན་ནས་འཕགས་པའི་ལམ་ཐོབ་སྟེ། དེ་བཞིན་ཉིད་ ༼༡༣༽ དེ་མངོན་སུམ་དུ་མཐོང་བ་ན་དཔེར་ན་སྙན་ངག་དང་བཅས་པའི་འཕྲིན་ཡིག་ལེགས་པ་ནི་བླུན་པོས་མི་རྟོགས་ཀྱང་སྐྱེས་བུ་མཁས་པས་ཐོས་ན་དགའ་བ་སྐྱེ་བ་དང་འདྲ་བར་ཟག་མེད་ཀྱི་དགའ་བ་མཆོག་སྐྱེད་དོ། །རྣམ་པར་མི་རྟོག་པའི་ཡེ་ཤེས་ནི་འཕགས་པའི་མཉམ་བཞག་གི་ཡེ་ཤེས་ཡིན་ལ།

དེ་ནི་ཕྱིན་ཅི་མ་ལོག་པའི་ཡོངས་སུ་གྲུབ་པ་རྟོགས་པའི་ཆོས་ལམ་གྱི་བདེན་པའི་དོན། འཕགས་པའི་ཡེ་ཤེས་ཀྱིས་སོ་སོ་རང་གིས་རིག་པར་བྱ་བ་བྱང་ཆུབ་ཀྱི་ཕྱོགས་དང་མཐུན་པའི་ངོ་བོ་ཡིན་ནོ། །རྒྱན་འདི་ལ་བརྟེན་ནས་དེའི་གེགས་སུ་གྱུར་པའི་སྒྲིབ་པ་རྣམས་སྤངས་ཏེ་འཕགས་པའི་ཡེ་ཤེས་དེ་མངོན་དུ་གྱུར་པ་ན་དཔེར་ན་རིན་པོ་ཆེའི་སྒྲོམ་ཁ་ཕྱེ་ཞིང་སྒྲིབ་བྱེད་རྣམས་བསལ་བ་མཐོང་བ་ལྟར་དགའ་བའི་མཆོག་སྐྱེད་དོ། །གལ་ཏེ་ཡོངས་སུ་གྲུབ་པར་འདྲ་བ་ལ་དེ་བཞིན་ཉིད་བསམ་གྱིས་མི་ཁྱབ་པར་འཇོག་ཅིང་རྣམ་པར་མི་རྟོག་པའི་ཡེ་ཤེས་བསམ་གྱིས་མི་ཁྱབ་པར་མི་འཇོག་པའི་རྒྱུ་མཚན་ཅི་ཡིན་ཞེ་ན། དེ་བཞིན་ཉིད་ནི་སོ་སོའི་སྐྱེ་བོ་རྣམས་ཀྱི་སོ་སོ་རང་གིས་རིག་པར་བྱ་བ་གཏན་ནས་མ་ཡིན་ཞིང༌། ཚོགས་སྤྱོད་ཀྱི་གནས་སྐབས་ན་རྣམ་པར་མི་རྟོག་པའི་ཡེ་ཤེས་རྗེས་མཐུན་པ་ཡོད་ལ། དེ་ནི་སོ་སོའི་སྐྱེ་བོས་སོ་སོ་རང་གིས་རིག་པར་བྱ་བ་ཡིན་པས་ན་རྣམ་པར་མི་རྟོག་པའི་ཡེ་ཤེས་ནི་བསམ་གྱིས་མི་ཁྱབ་པར་མ་བཞག་གོ་ཞེས་སློབ་དཔོན་བཙུན་པ་གསུང་ངོ༌། །རང་བཞིན་གསུམ་དང་སྦྱར་ཏེ་བཤད་པ་ནི་ཀུན་བཏགས་ནི་ཇི་ལྟར་བཏགས་པ་བཞིན་དུ་ཡོད་པ་མ་ཡིན་ནོ་ཞེས་བསྒྲུབ་པར་བྱ་བ་ཡིན་ནོ། །གཞན་དབང་དེ་བདེ་སྡུག་ལ་སོགས་པ་བྱེ་བྲག་ཏུ་ཤེས་པར་བྱ་བ་དང༌། མི་དགེ་བ་སྤོང་བ་དང་དགེ་བ་ ༼༡༤༽ སྒྲུབ་པའི་སྒོ་ནས་ཚུལ་བཞིན་དུ་བསམ་པར་བྱ་བ་ཡིན་ནོ། །ཡོངས་གྲུབ་ལ་གཉིས་ལས། འགྱུར་བ་མེད་པའི་ཡོངས་གྲུབ་ནི་ཆོས་ཉིད་ཡིན་པས་བསམ་གྱིས་མི་ཁྱབ་པ་ཡིན་ལ། ཕྱིན་ཅི་མ་ལོག་པའི་ཡོངས་གྲུབ་ནི་རྣམ་པར་མི་རྟོག་པའི་ཡེ་ཤེས་ཡིན་པས་ཡོངས་སུ་གྲུབ་པར་རྟོགས་པའི་དོན་སོ་སོ་རང་གིས་རིག་པར་བྱ་བ་བྱང་ཆུབ་ཀྱི་ཕྱོགས་དང་མཐུན་པ་ཡིན་ནོ། །གང་ཟག་གསུམ་དང་སྦྱར་ཏེ་བཤད་པ་ནི། གང་ཟག་ལོག་རྟོག་ཅན་དང་ཐེ་ཚོམ་ཅན་རྣམས་ལ་འབུམ་ལ་སོགས་པ་དེ་དག་ཁོ་ན་བཀར་གྱུར་བའི་ཐེག་པ་ཆེན་པོ་ཡིན་ནོ་ཞེས་བསྒྲུབ་པར་བྱ་བ་ཡིན་ལ།

ཐེག་ཆེན་གྱི་དོན་མི་ཤེས་པ་རྣམས་ལ་ཐེག་ཆེན་གྱི་དོན་བྱེ་བྲག་ཏུ་ཤེས་པར་བྱ་བ་ཡིན་ནོ། །དེ་ལྟར་གང་ཟག་གསུམ་པོ་དེའི་མ་རྟོགས་ལོག་རྟོགས་ཐེ་ཚོམ་གསུམ་བསལ་ནས་ཐེག་ཆེན་ལ་ཞུགས་པ་ན་དགེ་བ་སྤྱད་པས་བདེ་འགྲོ་དང༌། ཐར་པ་ཐོབ་པར་འགྱུར་རོ་ཞེས་བྱ་བ་ལ་སོགས་པ་བསམ་པར་བྱ་བ་ཡིན་ལ། ཕྱིའི་དངོས་པོ་སྣ་ཚོགས་མངོན་པར་འགྲུབ་པ་ལ་སོགས་པའི་རྒྱུ་རྣམས་ནི་བསམ་གྱིས་མི་ཁྱབ་པ་ཡིན་ནོ་ཞེས་སྟོན་པར་བྱེད་དོ། །ཇི་ལྟར་བསྟན་པ་ལྟར་ཚུལ་བཞིན་དུ་བསྒྲུབས་པས་ཡོངས་སུ་གྲུབ་པར་རྟོགས་པའི་དོན་སོ་སོ་རང་གིས་རིག་པར་བྱ་བ་བྱང་ཆུབ་ཀྱི་ཕྱོགས་དང་མཐུན་པས་ན་གོ་རིམ་བཞིན་དུ་གསེར་ལས་བརྡུངས་སུ་བྱས་པ་ལ་སོགས་པ་ལྟར་དགའ་བའི་མཆོག་སྐྱེད་པར་བྱེད་དོ། །དེ་ལྟར་དངོས་པོ་ལྔ་ལ་སོགས་པ་འདི་དག་གིས་ཐེག་པ་ཆེན་པོའི་མདོ་སྡེ་རྣམས་ཀྱི་བརྗོད་བྱ་ཐམས་ཅད་བསྡུས་པ་ཡིན་ཏེ། ལང་ཀར་གཤེགས་པ་ལས། ཆོས་ལྔ་དང་ནི་རང་བཞིན་གསུམ། །རྣམ་པར་ཤེས་པ་བརྒྱད་ཉིད་དང༌། །བདག་མེད་གཉིས་ཀྱི་ནང་དུ་ནི། ། ༼༡༥༽ ཐེག་ཆེན་མཐའ་དག་འདིར་ཟད་དོ། །ཞེས་གསུངས་ཤིང༌། དེ་རྣམས་འདིས་བཀྲོལ་པས་མཁས་པ་རྣམས་དགའ་བ་སྐྱེད་པར་བྱེད་པས་ན་བསྟན་བཅོས་འདི་ལ་མདོ་སྡེའི་རྒྱན་ཞེས་བྱ་སྟེ། རྣམ་པར་གཏན་ལ་དབབ་པ་བསྡུ་བ་ལས། དེ་ལ་དེ་བཞིན་གཤེགས་པས་གསུངས་པའི་མདོ་སྡེ་རྣམས་ཀྱི་དོན་ཇི་ལྟ་བ་བཞིན་ལེགས་པར་འགྲེལ་པ་ནི་མདོ་སྡེའི་རྒྱན་ཞེས་བྱ་སྟེ། ཞེས་དཔེ་ལྔ་པོ་འདི་དང་སྦྱར་ནས་བཤད་དོ། །རྩོད་པ་སྤོང་བ་ནི། གལ་ཏེ་ཐེག་ཆེན་གྱི་མདོ་སྡེ་རྣམས་རང་བཞིན་གྱིས་ཡོན་ཏན་དང་ལྡན་པ་ཡིན་ན་དེ་ལ་རྒྱན་གྱི་དགོས་པ་མེད་དོ་ཞེ་ན། མ་ཡིན་ཏེ། དཔེར་ན་སྐྱེས་བུའི་གཟུགས་རྒྱན་བཟང་པོ་དང་རང་བཞིན་གྱིས་མཛེས་པའི་ཡོན་ཏན་དང་རབ་ཏུ་ལྡན་ཀྱང་རང་གིས་དེ་ལྟར་མ་ཤེས་པ་ལས་རང་གི་གཟུགས་བརྙན་མེ་ལོང་གི་ནང་དུ་སོང་བ་ན་གཟུགས་བརྙན་དེ་མཐོང་བྱའི་དབང་གིས་རང་ལ་གཟུགས་མཛེས་པ་ཡོད་པར་རྟོགས་ནས་མི་རྣམས་དགའ་བའི་མཆོག་བསྐྱེད་པ་དེ་བཞིན་དུ་ཐུབ་པས་ལེགས་པར་གསུངས་པའི་དོན་དང་ཚིག་འབྲུ་བཟང་པོ་དག་གིས་རྟག་ཏུ་རང་བཞིན་གྱིས་ཡོན་ཏན་དང་ལྡན་པའི་ཐེག་པ་ཆེན་པོའི་ཆོས་རྣམས་ཀྱང་དོན་རྣམ་པར་མ་ཕྱེ་ན་ཡོན་ཏན་དང་ལྡན་པར་མི་རྟོགས་པ་ལས་བསྟན་བཅོས་འདི་དོན་རྣམ་པར་ཕྱེ་བས་ཡོན་ཏན་དང་ལྡན་པར་རྟོགས་ནས་མཁས་པ་རྣམས་ཐེག་པ་ཆེན་པོའི་མདོ་སྡེ་མཐོང་བའི་དུས་འདི་ན་དགའ་བའི་མཆོག་སྐྱེད་པར་བྱེད་པས་རྒྱན་བྱས་པ་ལ་དགོས་པ་ཡོད་དོ། །ཕན་ཡོན་བསྟན་པ་ལ་གསུམ་སྟེ།

སྨན་གྱི་དཔེས་སྒྲིབ་པ་སྤོང་བ་དང༌། རྒྱལ་པོའི་དཔེས་ཡོན་ཏན་ལ་དབང་འབྱོར་པ་དང༌། རིན་པོ་ཆེའི་དཔེས་འཕགས་པའི་ནོར་ལ་ལོངས་སྤྱོད་པའི་རྒྱུར་བསྟན་པའོ། །དང་པོ་ནི་ཐེག་ ༼༡༦༽ པ་ཆེན་པོ་འདི་ལས་སངས་རྒྱས་མེད་དོ་ཞེས་བྱ་བ་ལ་སོགས་པ་སྟོན་པས་ཡོན་ཏན་དང་ལྡན་པར་མི་འགྱུར་རོ་ཞེ་ན། མ་ཡིན་ཏེ། ཇི་ལྟར་ཏེ་དཔེར་ན་བསྣམས་ན་རབ་ཏུ་དཀུ་བ་སྟེ་དྲི་མི་ཞིམ་པས་སྐྱོ་བ་སྐྱེད་ལ་མྱངས་ན་རོ་ཞིམ་ཞིང་ཁོང་དུ་སོང་ན་ནད་ཐམས་ཅད་སེལ་བས་དགའ་བ་སྐྱེད་པའི་སྨན་བཞིན་དུ་ཐེག་ཆེན་གྱི་ཆོས་ཀྱང་དཔེ་སྨན་དེ་ལ་སྐྱོ་བ་དང་དགའ་བ་སྐྱེད་པའི་ཆོས་གཉིས་ཡོད་པ་དེ་བཞིན་དུ་སངས་རྒྱས་མེད་དོ་ཞེས་བྱ་བ་ལ་སོགས་པ་ཐོས་པས་སྐྱོ་བ་སྐྱེད་པར་བྱེད་པ་དང༌། དེའི་དོན་བྱིས་པས་ཀུན་བཏགས་པ་ལྟར་ཡོད་པ་མ་ཡིན་ནོ་ཞེས་བྱ་བ་ལ་སོགས་པ་ཤེས་པས་དགོངས་པ་ཟབ་མོ་རྟོགས་པའི་དགའ་བ་སྐྱེད་ཅིང་ཚུལ་བཞིན་དུ་བསྒྲུབས་པས་སྒྲིབ་གཉིས་ཀྱི་ནད་ཐམས་ཅད་ཞི་ནས་ཟག་མེད་ཀྱི་དགའ་བ་ཆེན་པོ་སྐྱེད་པས་ན་དགོངས་པའི་དོན་ཟབ་མོ་དང༌། དགོངས་པ་ཅན་གྱི་ཡི་གེ་གཉིས་སུ་གནས་པར་ཤེས་པར་བྱའོ། །གཉིས་པ་ནི། ཐེག་པ་ཆེན་པོའི་ཆོས་འདི་སྒྲུབ་དཀའ་བས་དགའ་བ་སྐྱེད་པའི་རྒྱུར་མི་རུང་ངོ་ཞེ་ན། སྐྱོན་མེད་དེ། ཐེག་ཆེན་གྱི་ཆོས་ཀྱི་བརྗོད་བྱ་སྒྲུབ་པར་དཀའ་བའི་ཐབས་རྒྱ་ཆེན་པོ་དང༌། ཤེས་རབ་ཟབ་མོ་འདི་ནི་དཔེར་ན་རྒྱལ་པོ་མཉེས་པར་དཀའ་བ་བཞིན་དུ་མཉེས་པ་སྟེ་སྒྲུབ་པར་དཀའ་སྟེ། བློ་གྲོས་རྒྱ་མཚོས་ཞུས་པ་ལས། བློ་གྲོས་རྒྱ་མཚོ་སངས་རྒྱས་སུ་འགྱུར་ཞེས་བྱ་བ་འདི་ནི་རྙེད་པར་སླའོ། །ཚོགས་རྣམས་ཡང་དག་པར་བསྒྲུབ་པར་བྱ་བ་ནི་དཀའོ་ཞེས་གསུངས་པ་ལྟར་རོ། །མཉེས་ཏེ་གྲུབ་པར་གྱུར་ན་རྒྱལ་པོ་མཉེས་ན་ནོར་ལ་སོགས་པ་སྟེར་བ་དེ་བཞིན་དུ་འདིས་ཀྱང་སྟོབས་ལ་སོགས་པའི་ཡོན་ཏན་འཇིག་རྟེན་པ་དང་ཉན་རང་ལས་མཆོག་ཏུ་གྱུར་པའི་ནོར་སྦྱིན་པར་བྱེད་དོ། །གསུམ་པ་ནི།

ཐེག་ཆེན་ནི་ ༼༡༧༽ རང་བཞིན་གྱི་ཡོན་ཏན་དང་ལྡན་པ་མ་ཡིན་ཏེ། འདི་ལ་ཁ་ཅིག་མི་གུས་པའི་ཕྱིར་རོ་ཞེ་ན། སྐྱོན་མེད་དེ། དཔེར་ན་རིན་པོ་ཆེ་རིགས་དང་ཁ་དོག་ལ་སོགས་པ་ཕུན་སུམ་ཚོགས་པ་དང་ལྡན་པ་རིན་ཐང་མེད་པ་ལ་ཡང་རིན་པོ་ཆེ་བཟང་ངན་བལྟ་མི་ཤེས་པའི་མི་བླུན་པོ་མི་མགུ་སྟེ། ཡུལ་གང་ན་ནི་ཡོངས་རྟོག་མཁས་པ་མེད། །རྒྱ་མཚོ་ལ་ཡོད་ནོར་བུ་འདིར་མི་བྲིན། །ནོར་བུ་རིན་ཆེན་རིན་ཐང་མེད་པ་ལ། །བ་ལང་རྫི་ནི་ཕུལ་གསུམ་སྦྱིན་ཞེས་ཟེར། །ཞེས་པ་བཞིན་ནོ། །དེ་བཞིན་དུ་ཆོས་ཀྱི་དོན་རྟོགས་པ་ལ་མི་མཁས་པ་ཁ་ཅིག་ཐེག་ཆེན་གྱི་ཆོས་འདི་ལ་མི་གུས་ཀྱང་བཟློག་ན་དེད་དཔོན་མཁས་པ་རྣམས་རིན་པོ་ཆེ་དེས་མགུ་བ་དེ་བཞིན་དུ་ཆོས་ཀྱི་དོན་རྟོགས་པ་ལ་མཁས་པའི་འཕགས་པ་རྣམས་ཐེག་ཆེན་གྱི་ཆོས་འདིས་མགུ་བར་འགྱུར་ཞིང༌། རིན་པོ་ཆེ་ལས་དགོས་འདོད་འབྱུང་བ་ལྟར་ཐེག་ཆེན་གྱི་ཆོས་འདི་ལས་འཕགས་པའི་ནོར་བདུན་འབྱུང་སྟེ། ནོར་བདུན་ནི། བཤེས་པའི་ཕྲིན་ཡིག་ལས། དད་དང་ཚུལ་ཁྲིམས་ཐོས་དང་གཏོང་བ་དང༌། །དྲི་མེད་ངོ་ཚ་ཤེས་དང་ཁྲེལ་ཡོད་དང༌། །ཤེས་རབ་ནོར་བདུན་ལགས་པར་ཐུབ་པས་གསུངས། །ནོར་གཞན་ཕལ་བ་དོན་མ་མཆིས་རྟོགས་མཛོད། །ཅེས་གསུངས་པ་ཡིན་ནོ། །ངག་དང་པོ་དྲུག་བཤད་ཟིན་ཏོ། །ཚིག་གི་དོན་ལ་གཉིས་ཏེ། གང་ལ་བསླབ་པར་བྱ་བ་ཐེག་པ་ཆེན་པོ་བཀར་སྒྲུབ་པ་དང༌། བསྒྲུབས་པའི་ཐེག་ཆེན་གྱི་རང་བཞིན་ནོ། །དང་པོ་ལ་ཕྱོགས་སྔ་མ་བརྗོད་པ་དང༌། དེ་དགག་པའོ། །དང་པོ་ནི་འགྲེལ་པ་ལས། ཁ་ཅིག་ཐེག་པ་ཆེན་པོ་འདི་སངས་རྒྱས་ཀྱི་བཀའ་མ་ཡིན་ན་དེ་ལ་ཕན་ཡོན་འདི་ལྟ་བུ་ག་ལ་ཡོད་ཅེས་ལོག་པར་ཞུགས་ཞེས་བྱུང་བའི་དོན་ ༼༡༨༽ ལ་གསུམ་ལས། དང་པོ་རྟེན་གྱི་གང་ཟག་ནི་ཉན་ཐོས་བླུན་པོ་ཁ་ཅིག་ལོག་པར་ཞུགས་སོ། །རྣམ་པ་ནི་ཐེག་ཆེན་འདི་སངས་རྒྱས་ཀྱི་བཀའ་མ་ཡིན་ཞིང་བདུད་དང་རྟོག་གེས་བྱས་སོ་ཞེས་ལོག་པར་ཞུགས་སོ། །རྒྱུ་མཚན་ནི་གསུམ་ལས།

རེ་ཞིག་བདུད་ཀྱིས་བྱས་པའི་རྒྱུ་མཚན་ཡོད་དེ་སྔོན་སངས་རྒྱས་ཀྱིས་བདེན་བཞིའི་ཆོས་ཀྱི་འཁོར་ལོ་བསྐོར་བ་ན་འཁོར་རྣམས་ཀྱིས་དགྲ་བཅོམ་ལ་སོགས་པ་ཐོབ་པས། གཞན་འཕྲུལ་དབང་བྱེད་ན་ཡོད་པའི་བདུད་ཀྱི་རྒྱལ་པོ་དགའ་རབ་དབང་ཕྱུག་ཅེས་བྱ་བ་དེ་ཕྲག་དོག་སྐྱེས་ཏེ། མིའི་ཡུལ་དུ་འོངས་ནས་སྙིང་རྗེ་ཆེན་པོས་རྟག་ཏུ་འཁོར་བར་བསྡད་ལ་སེམས་ཅན་གྱི་དོན་བྱའོ་ཞེས་སྟོན་པའི་ཐེག་ཆེན་དུ་བཏགས་པ་འདི་བརྩམས་ནས་འབྲས་བུ་ཐོབ་པ་རྒྱུན་ཆད་པར་བྱས་ཞེས་ཟེར་རོ། །རྟོག་གེས་བྱས་པའི་རྒྱུ་མཚན་ནི་ཐེག་ཆེན་འདི་བསྟན་པ་སྨ་དབབ་པའི་ཕྱིར་རྟོག་གེས་བྱས་པ་ཡིན་ཏེ། ཐེག་ཆེན་དང་རྟོག་གེ་གཉིས་ཀ་མེད་ཅེས་སྨྲ་བར་མཐུན་པའི་ཕྱིར་རོ་ཞེས་ཟེར་རོ། །བཀའ་མ་ཡིན་པའི་རྒྱུ་མཚན་ནི་བཅོམ་ལྡན་འདས་ཀྱིས་བཀའི་མཚན་ཉིད་ནི་རྣམ་པ་གཉིས་ཏེ། ཁམས་གསུམ་འཁོར་བའི་གཉེན་པོར་འགྱུར་ཞིང་ལྟ་བ་ཕྱིན་ཅི་མ་ལོག་པ་སྟོན་པའོ་ཞེས་གསུངས་ལ། ཐེག་ཆེན་ནས་འཁོར་བ་མ་སྟོངས་ཀྱི་བར་དུ་འཁོར་བར་བསྡད་ནས་སེམས་ཅན་གྱི་དོན་བྱེད་པར་བཤད་ཅིང༌། འཁོར་བ་སྟོངས་པ་མེད་པས་ན་འཁོར་བའི་གཉེན་པོར་མི་འགྱུར་བའི་ཕྱིར་དང༌། ཡང་གཟུགས་ནས་རྣམ་མཁྱེན་གྱི་བར་མེད་དོ་ཞེས་ཆད་ལྟ་སྟོན་ཅིང་ལྟ་བ་ཕྱིན་ཅི་མ་ལོག་པ་མི་སྟོན་པའི་ཕྱིར་རོ་ཞེས་ཟེར་རོ། །དེ་དག་ནི་གསུང་སྒྲོས་བརྒྱུད་པ་ཡིན་ལ། རྣམ་བཤད་རིགས་པ་ལས་བཤད་པ་ ༼༡༩༽ དང་འགྲེལ་ཆེན་ལས་བྱུང་བའི་ཕྱོགས་སྔ་རྣམས་ནི་ཐད་ཀ་ཐད་ཀར་འཆད་པར་འགྱུར་རོ། །ལན་ལ་གཉིས་ཏེ། བཀའ་ཡིན་པར་སྒྲུབ་པ་དང༌། མ་ཡིན་པའི་རྒྱུ་མཚན་དགག་པའོ། །དང་པོ་ལ་གཉིས་ཏེ། གཏན་ཚིགས་གཉིས་བསྟན་པ་དང༌། སྐྱོན་སྤོང་གིས་རྒྱས་པར་བཤད་པའོ། །དང་པོ་ནི་ཐེག་ཆེན་འདི་ཐུབ་པ་མྱ་ངན་ལས་འདས་ཀྱི་རྗེས་ལ་བསྟན་པ་བཤིག་པའི་ཕྱིར་འགའ་ཞིག་གིས་བྱས་སོ་ཞེ་ན། གཏན་ཚིགས་གཉིས་ཀྱིས་འགོག་པ་ནི་ཐེག་ཆེན་གྱི་མདོ་སྡེ་འདི་རྣམས་ཆོས་ཅན།

བསྟན་པ་བཤིག་པའི་ཕྱིར་དུ་སངས་རྒྱས་མྱ་ངན་ལས་འདས་པའི་རྗེས་ལ་བྱས་པ་མ་ཡིན་ཏེ། དེ་ལྟར་ཡིན་ན་རྒྱལ་པོ་ཀྲི་ཀྲིའི་རྨི་ལྟས་བཅུ་སངས་རྒྱས་འོད་སྲུངས་ཀྱིས་ལུང་བསྟན་པ་བཞིན་དུ་སྔར་བཅོམ་ལྡན་འདས་བཞུགས་པའི་དུས་ཉིད་ན་མ་འོངས་པ་ན་ངའི་བསྟན་པ་བཤིག་པར་བྱེད་པ་ཐེག་ཆེན་ཞེས་བྱ་བའི་ཆོས་འབྱུང་ངོ་ཞེས་ལུང་སྟོན་པར་རིགས་པ་ལས་དེ་ལྟར་ལུང་མ་བསྟན་པའི་ཕྱིར་དང༌། ཉན་ཐོས་ཀྱི་སྡེ་སྣོད་རྣམས་དང་ལྷན་ཅིག་སྟེ་སངས་རྒྱས་བཞུགས་པའི་དུས་ཉིད་དུ་གཉིས་ཀ་བྱུང་བའི་ཕྱིར་རོ། །ཡང་རྟོག་གེ་བ་འགའ་ཞིག་གིས་བདག་མཁས་པར་བསྒྲག་པ་དང་འཇིག་རྟེན་སླུ་བའི་ཕྱིར་བྱས་སོ་ཞེ་ན། མ་ཡིན་ཏེ། ཐེག་ཆེན་གྱི་ཆོས་ཟབ་ཅིང་རྒྱ་ཆེ་བ་འདི་རྟོག་གེ་བ་རྣམས་ཀྱི་སྤྱོད་ཡུལ་མ་ཡིན་པའི་ཕྱིར་ཏེ། ཐུབ་པའི་སྐྱེས་མཆོག་དགོངས་པ་ནི། །རྟོག་གེ་བ་ཡི་ཡུལ་མ་ལགས། །བྱིས་པའི་སྤྱོད་ཡུལ་མ་ལགས་ཏེ། །སེམས་དང་སེམས་བྱུང་རྣམས་ལས་འདས། །ཞེས་པ་ལྟར་རོ། །གལ་ཏེ་ཐུབ་པ་ལས་གཞན་ཞིག་སངས་རྒྱས་ནས་ཐེག་ཆེན་ ༼༢༠༽ བཤད་དོ་ཞེ་ན། འོ་ན་བཀའ་ཡིན་པར་གྲུབ་པར་འགྱུར་ཏེ། དེ་གསུང་པ་པོ་སངས་རྒྱས་ཡིན་པའི་ཕྱིར་རོ། །ལྷ་ལས་ཕུལ་དུ་བྱུང་བར་བསྟོད་པ་ལས། གང་ལ་སྐྱོན་ཀུན་ཡོད་མིན་ལ། །ཡོན་ཏན་ཐམས་ཅད་རྫོགས་གྱུར་ན། །ཚངས་དང་ཁྱབ་འཇུག་དབང་ཕྱུག་ཆེ། །དེ་ཡང་བདག་གི་སྟོན་པ་ཡིན། །ཞེས་པ་ལྟར་རོ། །ཡང་བཀའ་ཡིན་པའི་ཐེག་ཆེན་ཞིག་ཡོད་ན་ནི་ཡུམ་ལ་སོགས་པ་འདི་དག་ཉིད་བཀར་ཡོད་དེ། བཀའ་ཡིན་པའི་ཐེག་ཆེན་ཞིག་ཡོད་ལ་འདི་དག་ལས་གཞན་པའི་ཐེག་ཆེན་མེད་པའི་ཕྱིར་རོ། །ཐེག་ཆེན་མེད་ན་སངས་རྒྱས་ཀྱི་ཐེག་པ་མེད་པར་སངས་རྒྱས་ཀྱིས་གསུངས་པས་བཀའ་ཡིན་པའི་ཉན་ཐོས་ཀྱི་ཐེག་པ་ཡང་མེད་པར་འགྱུར་རོ། །གལ་ཏེ་ཐེག་ཆེན་འདི་བསྒོམས་ཀྱང་ཉོན་མོངས་པའི་གཉེན་པོ་མི་བྱེད་པས་བཀའ་མ་ཡིན་ནོ་ཞེ་ན། མ་ཡིན་ཏེ། ཐེག་ཆེན་བསྒོམས་པས་རྣམ་པར་མི་རྟོག་པའི་ཡེ་ཤེས་ཀྱིས་ཉོན་མོངས་པ་ཐམས་ཅད་ཀྱི་གཉེན་པོ་བྱེད་པའི་ཕྱིར་རོ། །གལ་ཏེ་ཐེག་ཆེན་གྱིས་ཆོས་ཐམས་ཅད་མེད་པར་སྟོན་པས་བཀའ་མ་ཡིན་ནོ་ཞེ་ན།

དེ་ལྟ་མ་ཡིན་ཏེ། ཆོས་ཐམས་ཅད་མེད་དོ་ཞེས་པའི་སྒྲ་དེ་ནི་བྱིས་པས་བཏགས་པ་བཞིན་དུ་མེད་དོ་ཞེས་དོན་གཞན་ལ་དགོངས་ནས་གསུངས་པ་ཡིན་པའི་ཕྱིར་རོ། །གཉིས་པ་ལ་མ་ངེས་པ་སྤང་བ་དང༌། མ་གྲུབ་པ་སྤང་བ་དང༌། ཐེག་ཆེན་ཁྱད་པར་དུ་འཕགས་པར་བསྟན་པ་དང་གསུམ་ལས། དང་པོ་ནི་སྔར་ལུང་མ་བསྟན་པས་གནོད་པས་མ་ཁྱབ་སྟེ། བསྟན་པ་ལ་གནོད་པ་འགའ་ཞིག་འབད་མེད་དུ་མི་མཁྱེན་པའི་ཕྱིར་རམ། མཁྱེན་ཡང་བཏང་སྙོམས་སུ་འཇོག་པའི་ཕྱིར་རམ། དུས་ད་ལྟ་བ་རྣམས་མཁྱེན་དུ་ཟིན་ཡང་མ་ ༼༢༡༽ འོངས་པ་རྣམས་མི་མཁྱེན་པའི་ཕྱིར་ལུང་མི་སྟོན་པ་སྲིད་དོ་ཞེ་ན། རྒྱུ་མཚན་གསུམ་པོ་དེས་བསྟན་པ་ལ་གནོད་པ་བཏང་སྙོམས་སུ་འཇོག་པ་མི་རུང་ངོ༌། །ཅིའི་ཕྱིར་ན་སངས་རྒྱས་རྣམས་ནི་ཤེས་བྱ་ཐམས་ཅད་འབད་མེད་དུ་མངོན་སུམ་དུ་གཟིགས་པའི་སྤྱན་མངའ་ཞིང༌། བསྟན་པ་དག་ཀྱང་ལེགས་པར་སྲུང་བ་ལ་བརྩོན་པར་མཛད་ལ། དུས་གསུམ་པོ་ཐམས་ཅད་ལ་ཡང་ཡེ་ཤེས་མ་བསྒྲིབས་པར་འཇུག་པས་ན་རྒྱུ་མཚན་གསུམ་པོ་དེ་མ་གྲུབ་པའི་ཕྱིར་རོ། །གཉིས་པ་ལ་གསུམ་སྟེ། ཡོད་མེད་དང༌། སྒྲ་གཞན་དང༌། སྤྱོད་ཡུལ་མ་ཡིན་པ་མ་གྲུབ་པ་སྤང་བའོ། །དང་པོ་ལ་སྤྱིར་བསྟན་པ་དང༌། འགལ་བ་བྱེ་བྲག་ཏུ་བཤད་པ་གཉིས་ལས། དང་པོ་ནི་འབུམ་ལ་སོགས་པ་འདི་དག་ལས་གཞན་པའི་ཐེག་ཆེན་མེད་པ་མ་གྲུབ་སྟེ། ཉན་ཐོས་ཀྱི་ཐེག་པ་ཉིད་ཐེག་ཆེན་ཡིན་པས་དེ་ལ་བསླབས་པས་དབང་པོ་རྣོན་པོས་སངས་རྒྱས་དང༌། འབྲིང་གིས་རང་སངས་རྒྱས་དང༌། རྟུལ་པོས་ཉན་ཐོས་ཀྱི་འབྲས་བུ་ཐོབ་པར་འགྱུར་རོ་ཞེ་ན། མ་ཡིན་ཏེ། ཉན་ཐོས་ཀྱི་ཐེག་པ་ལས་ནི་རང་ཉིད་འཁོར་བ་ལས་གྲོལ་བའི་ཐབས་ཙམ་ཞིག་བསྟན་གྱི་གཞན་དོན་རྒྱ་ཆེན་པོ་བསྟན་པ་མ་ཚང་བའི་ཕྱིར་དང༌། རང་གི་གདུལ་བྱ་རྣམས་ཀྱང་རང་དོན་ཁོ་ན་ལ་སྦྱོར་བས་ན་རྒྱུ་རང་ཉིད་ཁོ་ན་མྱང་འདས་ལ་སྦྱོར་བ་དེས་འབྲས་བུ་སངས་རྒྱས་ཐོབ་པར་འགལ་བའི་ཕྱིར་དང༌། ཉན་ཐོས་ཀྱི་ཐེག་པ་ནི་སངས་རྒྱས་ཐོབ་པར་བྱེད་པའི་ཐབས་མིན་པས་དེ་ལ་ཡུན་རིང་དུ་འབད་ཀྱང་སངས་རྒྱས་མི་ཐོབ་པའི་ཕྱིར་དམ།

གལ་ཏེ་ཐེག་ཆེན་དུ་བསྟན་པའི་བྱང་ཆུབ་སེམས་དཔའི་བསླབ་བྱ་དེ་དག་གི་དོན་ཉན་ཐོས་ཀྱི་སྡེ་སྣོད་ལས་མིང་གཞན་གྱི་སྒོ་ནས་བསྟན་ཏོ་ཞེ་ 

༼༢༢༽ ན། མ་ཡིན་ཏེ། བྱང་ཆུབ་སེམས་དཔའི་བསླབ་བྱ་ས་བཅུ་ལ་སོགས་པའི་དོན་ཡང་ཐེག་ཆེན་ལས་བསྟན་པ་དེ་ལྟར་ཉན་ཐོས་ཀྱི་ཐེག་པ་ལས་མ་བསྟན་པའི་ཕྱིར་ཉན་ཐོས་ཀྱི་ཐེག་པ་དེ་ནི་ཐེག་ཆེན་གྱི་ཆོས་ཞེས་བྱ་བ་མིན་ནོ། །གཉིས་པ་ནི། ཉན་ཐོས་རྣམས་ནི་རང་ཉིད་ཞི་བ་ཐོབ་པར་འདོད་པའི་བསམ་པ་དང༌། རང་ཉིད་ཞི་བ་དེའི་དོན་དུ་ཆོས་བསྟན་པ་དང༌། རང་ཉིད་ཞི་བ་དེའི་དོན་དུ་ལམ་སྒོམ་པའི་སྦྱོར་བ་དང༌། སྦྱིན་སོགས་ཅུང་ཟད་ཙམ་གྱི་བསོད་ནམས་དང༌། གང་ཟག་གི་བདག་མེད་རྟོགས་པ་ཙམ་གྱི་ཡེ་ཤེས་ལས་མེད་པས་ཚོགས་གཉིས་ཀྱི་རྟོན་པ་ཆུང་བ་དང༌། དུས་ནི་མཛོད་ལས། མྱུར་བ་སྲིད་པ་གསུམ་གྱིས་ཐར། །ཞེས་བཤད་པ་ལྟར། ཤིན་ཏུ་མྱུར་ན་ཚོགས་ལམ་དང༌། སྦྱོར་ལམ་དང༌། འཕགས་པའི་ལམ་ཚེ་རེ་རེ་ལ་བསྐྱེད་དེ། ཚེ་གསུམ་གྱིས་མཐར་ཐུག་གི་འབྲས་བུ་ཐོབ་པར་འདོད་ལ། ཐེག་ཆེན་པ་ནི་སེམས་ཅན་ཐམས་ཅད་སངས་རྒྱས་ལ་དགོད་པར་འདོད་པའི་བསམ་པ་དང༌། དེའི་དོན་དུ་བསྟན་པ་དང༌། དེ་ཉིད་ཀྱི་ཕྱིར་སྦྱོར་བ་དང༌། བསོད་ནམས་ཀྱི་ཚོགས་སྦྱིན་སོགས་རྒྱ་ཆེན་པོ་དང༌། བདག་མེད་གཉིས་ཀ་རྟོགས་པའི་ཡེ་ཤེས་ཀྱི་ཚོགས་ཀྱི་རྟོན་པ་དང༌། དུས་བསྐལ་པ་གྲངས་མེད་པ་གསུམ་དུ་བརྩོན་པས་དེ་ལྟར་རྣམ་པ་ལྔས་འགལ་བའི་ཕྱིར་ན་བསམ་པ་ལ་སོགས་པ་ལྔས་དམན་པ་ཉན་ཐོས་ཀྱི་ཐེག་པ་གང་ཡིན་པ་དེ་ནི་ཐེག་ཆེན་ལས་དམན་པ་ཁོ་ན་ཡིན་ནོ། །གཉིས་པ་ལ་བཀའི་མཚན་ཉིད་ནི། ནག་པོ་བསྟན་པ་དང་ཆེན་པོ་བསྟན་པའི་མདོ་ལས། མདོ་སྡེ་ལ་འཇུག འདུལ་བ་ལ་སྣང༌། ཆོས་ཉིད་དང་མི་འགལ་བའོ་ཞེས་གསུངས་ལ། ཐེག་ཆེན་ནི་ཆོས་ཐམས་ཅད་ངོ་བོ་ཉིད་མེད་ ༼༢༣༽ པར་སྟོན་པས་མདོ་སྡེ་ལ་མི་འཇུག སངས་རྒྱས་མེད་དོ་ཞེས་པ་ལ་སོགས་པ་འདོན་པས་ལྟུང་བྱེད་དང་བཅས་པ་ཡིན་པས་འདུལ་བ་ལ་མི་སྣང༌། ཕུང་པོ་ལ་སོགས་པ་མེད་པར་སྟོན་པས་ཆོས་ཉིད་དང་ཡང་འགལ་བས་བཀའ་མ་ཡིན་ནོ་ཞེ་ན། འོ་ན་མང་པོས་བཀུར་པའི་སྡེ་པ་རྣམས་སྟོང་པ་ཉིད་དང་ལྡན་པའི་མདོ་སྡེ་སྤོང༌།

དགེ་འདུན་ཕལ་ཆེན་པ་རྣམས་སྲིད་པ་བར་དོ་སྟོན་པའི་མདོ་སྡེ་སྤོང་ལ། འདུལ་བའི་ཆོ་ག་མི་མཐུན་པ་དང༌། མངོན་པའི་གཞུང་ལུགས་མི་མཐུན་པ་ཡོད་པས་ཕན་ཚུན་གྱི་མདོ་སྡེ་ལ་མི་འཇུག་པ་ལ་སོགས་པའི་ཕྱིར་ཁྱེད་རང་སྡེ་པ་རྣམས་ཀྱི་བཀའ་དེ་དག་ཀྱང་བཀའ་མ་ཡིན་པར་འགྱུར་རོ། །གལ་ཏེ་ཕན་ཚུན་མི་འཇུག་ཀྱང་རང་རང་གི་མདོ་སྡེ་ལ་འཇུག་པ་ལ་སོགས་པའི་ཕྱིར་བཀའ་ཡིན་ནོ་ཞེ་ན། འདིར་ཡང་བྱང་ཆུབ་སེམས་དཔའི་སེམས་ཀྱི་བསླབ་པ་སྟོན་པས་ཐེག་ཆེན་རང་གི་མདོ་སྡེ་ལ་འཇུག་པ་དང༌། རྣམ་རྟོག་འདུལ་བའི་ཕྱིར་རང་གི་འདུལ་བ་ལ་སྣང་བའི་ཕྱིར་དང༌། ཤེས་རབ་ཟབ་པ་དང་ཐབས་རྒྱ་ཆེ་བ་སྟོན་པའི་ཕྱིར་ཆོས་ཉིད་དང་འགལ་བ་མེད་པས། དེས་ན་བཀའི་མཚན་ཉིད་མ་ཚང་བའི་སྐྱོན་མེད་དོ། །གསུམ་པ་ནི་ཐེག་ཆེན་རྟོག་གེའི་སྤྱོད་ཡུལ་མ་ཡིན་པས་མ་གྲུབ་བོ་ཞེ་ན། གྲུབ་སྟེ་རྟོག་གེ་བ་རྣམས་ནི་རང་གི་དེ་ཁོ་ན་ཉིད་མ་མཐོང་བས་གཞན་གྱི་ལུང་ཅུང་ཟད་ལ་བརྟེན་ཅིང༌། སྔར་རང་གིས་ཁས་བླང་བ་ལ་ཡང་གནོད་པ་མཐོང་ན་དེ་དོར་ནས་གཞན་ཁས་ལེན་པས་ཡུལ་མཐའ་གཅིག་ཏུ་མ་ངེས་ལ། ཇི་སྙེད་པ་མི་ཤེས་པས་ཤེས་བྱ་ལ་མ་ཁྱབ་ཅིང༌། ཇི་ལྟ་བ་མི་ཤེས་པས་ཀུན་རྫོབ་ཀྱི་བདེན་པའི་ཡུལ་ཅན་དང༌། སྤོབས་པ་ཡོངས་སུ་གཏུགས་པར་འགྱུར་ ༼༢༤༽ བས་སྐྱོ་བ་ཅན་ཡིན་ཏེ། སྐྱོན་དེ་དག་བྱིས་པ་རྟོག་གེ་བ་ལ་བརྟེན་པར་འདོད་དོ། །དེའི་ཕྱིར་ཐེག་ཆེན་དེ་ནི་རྟོག་གེ་བ་དེའི་ཡུལ་མིན་ནོ། །གསུམ་པ་ནི་གོང་དུ་ཉན་ཐོས་ཀྱི་ཐེག་པ་སངས་རྒྱས་ཀྱི་ཐབས་མ་ཡིན་པར་བསྟན་པ་ལ་འོ་ན་ཐེག་ཆེན་སངས་རྒྱས་ཀྱི་ཐབས་ཇི་ལྟར་ཡིན་ཞེ་ན། མངོན་ཤེས་ལ་སོགས་པ་མཐུ་རྒྱ་ཆེན་པོ་དང་ལྡན་པའི་ཕྱིར་གདུལ་བྱ་གཞན་ཡོངས་སུ་སྨིན་པར་བྱེད་པ་དང༌། ལྟ་བ་ཟབ་མོ་བསྟན་པས་རང་ཉིད་ལ་རྣམ་པར་མི་རྟོག་པའི་ཡེ་ཤེས་བསྐྱེད་པ་སྟེ། དེའི་ཕྱིར་ཐེག་ཆེན་འདི་ལས་ཟབ་པ་དང་རྒྱ་ཆེ་བ་གཉིས་བསྟན་ཏེ། དེ་གཉིས་ནི་བླ་ན་མེད་པའི་བྱང་ཆུབ་ཐོབ་པའི་ཐབས་ཡིན་ནོ། །བཀའ་མ་ཡིན་པའི་རྒྱུ་མཚན་སུན་དབྱུང་བ་ལ་ལྔ་སྟེ།

སྐྲག་པའི་རྒྱུ། མི་སྐྲག་པའི་རྒྱུ། ཚད་མས་འདོར་བ་མི་འཐད། དམན་པས་དོར་བས་མཆོག་ཏུ་གྲུབ་པ། ཚད་མིན་གྱིས་དོར་བ་མི་འཐད་པའོ། །དང་པོ་ནི་འགྲོ་བ་བླུན་པོ་དག་སྐྲག་པ་དེའི་གནས་མིན་པའི་ཐེག་ཆེན་ལ་སྐྲག་ཅིང་སྤངས་པས་ཡུན་རིང་དུ་ངན་སོང་གི་སྡུག་བསྔལ་གྱིས་གདུང་བར་བྱེད་པར་འགྱུར་རོ། །ཅིའི་ཕྱིར་ཞེ་ན། ཐེག་ཆེན་སྤངས་པས་བསོད་ནམས་མ་ཡིན་པའི་ཕུང་པོ་ཆེན་པོ་བསགས་པར་བྱས་པའི་ཕྱིར་རོ། །སྐྲག་ནས་སྤོང་བའི་རྒྱུ་ནི་ཐེག་ཆེན་གྱི་རིགས་མེད་པ་དང༌། ཐེག་ཆེན་སྤོང་བའི་གྲོགས་ངན་པ་དང་འགྲོགས་པ་དང༌། ཚེ་སྔོན་ཐེག་ཆེན་ལ་དད་པར་འགྱུར་བའི་དགེ་བ་མ་བསགས་པ་དང༌། ཚེ་འདིར་ཐེག་ཆེན་གྱི་ཆོས་ལ་བློ་མ་སྦྱངས་པའི་སྟོབས་ཀྱིས་ཐེག་ཆེན་གྱི་ཆོས་འདིས་སྐྲག་པར་འགྱུར་ཞིང་སྐྲག་པའི་སྐབས་འདི་ན་དོན་ཆེན་པོ་སངས་རྒྱས་འདི་ལས་ལྟུང་སྟེ་མི་འཐོབ་བོ། །གཉིས་པ་ནི་འབུམ་ལ་སོགས་པ་དེ་དག་ཉིད་ཐེག་ ༼༢༥༽ ཆེན་ཡིན་ཏེ། ཐེག་ཆེན་ཞིག་ཡོད་ཅིང་དེ་ལས་གཞན་པའི་ཐེག་ཆེན་མེད་པའི་ཕྱིར་རོ། །དེས་ན་འདི་སྐྲག་པའི་གནས་མ་ཡིན་ནོ། །མ་གྲུབ་སྟེ་ཉན་རང་གི་ཐེག་པ་ཉིད་ཐེག་ཆེན་ཡིན་ནོ་ཞེ་ན། འོ་ན་ཐེག་ཆེན་ལས་གཞན་ཉན་རང་གི་ཐེག་པ་མེད་པར་འགྱུར་ཏེ། ཉན་རང་གི་ཐེག་པ་ཉིད་ཐེག་ཆེན་ཡིན་པའི་ཕྱིར་རོ། །ཡང་སངས་རྒྱས་ཀྱི་ཡེ་ཤེས་ཀྱི་ལམ་ཡིན་པའི་ཕྱིར་ཤིན་ཏུ་ཟབ་ཅིང་ཐེག་ཆེན་ཐེག་ཆུང་གཉིས་ཀ་སངས་རྒྱས་བཞུགས་པའི་དུས་སུ་བྱུང་བས་དུས་མཉམ་དུ་རྗེས་སུ་སོང་བའི་ཕྱིར་དང༌། ཐེག་ཆེན་འདི་ལས་སྟོང་པ་ཉིད་འབའ་ཞིག་སྟོན་པ་མ་ཡིན་གྱིས་བསོད་ནམས་ཀྱི་ཚོགས་སྣ་ཚོགས་པ་སྟོན་ཅིང༌། ཡང་སྟོང་པ་ཉིད་དེའང་སྟོང་པ་ཉིད་དང༌། དེ་བཞིན་ཉིད་དང༌། ཡང་དག་པའི་མཐའ་ལ་སོགས་པ་རྣམ་གྲངས་མང་པོའི་སྒོ་ནས་མདོ་སྡེ་དག་ལས་རྟག་ཏུ་སྟོན་པར་བྱེད་པས་སྟོང་ཉིད་བསྟན་པ་ལ་དགོས་པ་ཆེན་པོ་ཡོད་ཅིང༌། ཆོས་ཐམས་ཅད་མེད་པར་གསུངས་པ་ནི་ཇི་སྐད་བཤད་པ་བཞིན་གྱི་དོན་མ་ཡིན་གྱི་དགོངས་པ་ཟབ་མོ་ཅན་ཡིན་ལ།

བཅོམ་ལྡན་འདས་ཀྱི་དགོངས་པ་ནི་ཤིན་ཏུ་ཟབ་སྟེ། རིན་ཆེན་ཕྲེང་བ་ལས། དེ་བཞིན་གཤེགས་དགོངས་གསུངས་པ་རྣམས། །ཤེས་པར་སླ་མིན་དེ་ཡི་ཕྱིར། །ཐེག་གཅིག་ཐེག་པ་གསུམ་གསུངས་པ། །བཏང་སྙོམས་ཀྱིས་ནི་བདག་བསྲུང་བྱ། །ཞེས་པ་ལྟར་རྟོགས་དཀའ་བས་དགོངས་པ་མི་ཤེས་བཞིན་དུ་སྐྲག་པར་མི་བྱའི་མཁས་པ་རྣམས་ཀྱིས་དགོངས་པ་ལ་ཚུལ་བཞིན་དུ་བརྟགས་ན་ཐེག་ཆེན་གྱི་ཆོས་འདིས་སྐྲག་པར་མི་འགྱུར་རོ། །གསུམ་པ་ལ་མངོན་སུམ་དང༌། རྗེས་དཔག་གིས་འདོར་བ་མི་འཐད་པ་དང་ ༼༢༦༽ གཉིས་ལས། དང་པོ་ནི་ཐེག་ཆེན་བཀའ་མ་ཡིན་པར་གང་གིས་ངེས། སོ་སོ་རང་རིག་པའི་ཡེ་ཤེས་ཀྱིས་སོ་ཞེ་ན། མ་ཡིན་ཏེ། ཐེག་ཆེན་གྱི་དོན་ལ་དཔྱོད་པའི་སྐབས་འདི་ན་དང་པོ་ཚོགས་ལམ་དུ་ཐོས་པ་བྱས་པ་ལ་བརྟེན་ནས་ཚོགས་ལམ་གྱི་རྒྱུན་ཕྱི་མ་རྣམས་དང༌། སྦྱོར་ལམ་དུ་ཡང་དག་པའི་དོན་ཚུལ་བཞིན་དུ་ཡིད་ལ་བྱེད་པ་བསམ་བྱུང་དང་འཇིག་རྟེན་པའི་སྒོམ་བྱུང་གི་ཤེས་རབ་འབྱུང་ཞིང༌། ཚུལ་བཞིན་ཡིད་ལ་བྱེད་པ་ལས་ཡང་དག་པའི་དོན་མངོན་སུམ་དུ་རྟོགས་པའི་ཡུལ་ཅན་མཐོང་ལམ་གྱི་ཡེ་ཤེས་འབྱུང་ལ། དེ་ཡུན་རིང་དུ་གོམས་པར་བྱས་པ་ལས་སྤང་བྱ་ལས་རྣམ་པར་གྲོལ་བའི་ཆོས་ཐོབ་ཅིང༌། རྣམ་གྲོལ་དེ་ཡོད་ན་དེ་ལས་བདག་གིས་ནི་བྱ་བ་བྱས་སོ་ཞེས་བྱ་བ་ལ་སོགས་པ་ཤེས་པའི་རྣམ་གྲོལ་གྱི་ཡེ་ཤེས་ཀྱི་བློ་གྲོས་རབ་ཏུ་སྐྱེ་བ། གང་གི་ཚེ་བློ་གྲོས་དེ་ནི་སོ་སོ་རང་གིས་རིག་པའི་ཡེ་ཤེས་ཡིན་ཏེ། དེ་ཁྱོད་ལ་མེད་ན་ཁྱོད་ཀྱིས་སོ་སོ་རང་གིས་རིག་པའི་ཡེ་ཤེས་ཀྱིས་ཐེག་ཆེན་བཀའ་མ་ཡིན་ནོ་ཞེས་ཇི་ལྟར་ངེས་ཏེ་མི་ངེས་སོ། །གཉིས་པ་ནི་བདག་གིས་མི་ཤེས་པའི་ཕྱིར་ཐེག་ཆེན་སྐྲག་པའི་གནས་ཡིན་ནོ་ཞེ་ན། རང་གིས་མ་ཤེས་པས་འདོར་བར་མི་རིགས་ཏེ། ཐེག་ཆེན་གྱི་དགེ་བའི་བཤེས་གཉེན་མ་བསྟེན་ཅིང་དགེ་བ་རྒྱ་ཆེན་པོ་མ་བསགས་པས་ཐེག་ཆེན་གྱི་དོན་མི་རྟོགས་པས་དེས་ན་དེ་རྟོགས་པར་བྱ་བའི་ཕྱིར་འབད་པར་བྱ་སྟེ།

སློབ་དཔོན་བཙུན་པས། གལ་ཏེ་ཐབས་ཚུལ་མཁས་པས་བློ་རྣམས་མ་དུབ་ན། །སྐྱེ་བོ་ཐབས་ལ་མཁས་པའི་སྤྱོད་པའི་རྗེས་སུ་འབྲང༌། །གལ་ཏེ་དེ་ཡང་མི་འདོད་མཆོག་ལ་དགའ་བྲལ་ཡིད། །ཕོངས་པ་མང་དུ་ཡོངས་སུ་སྤྱོད་པར་སྟ་གོན་གྱིས། །ཞེས་གསུངས་སོ། །འོན་ཏེ་སངས་རྒྱས་ཀྱིས་ ༼༢༧༽ ཀྱང་ཟབ་མོ་ཐེག་ཆེན་མཁྱེན་པ་མ་ཡིན་པས་དེས་ཐེག་ཆེན་སྟོན་པ་མི་འཐད་དོ་ཞེ་ན། མ་ཡིན་ཏེ། སངས་རྒྱས་ཞེས་བྱ་བ་ནི་མ་རིག་པ་སྤངས་ཤིང་ཤེས་བྱ་ཐམས་ཅད་ལ་རྣམ་པར་མི་རྟོག་པའི་ཡེ་ཤེས་རྒྱས་པ་ཡིན་པས་དེས་ཟབ་མོ་མཁྱེན་ནོ། །དེས་ན་ཐེག་ཆེན་གྱི་ལམ་ལ་འབད་པར་བྱས་ན་སངས་རྒྱས་ཀྱི་ཟབ་མོ་མཁྱེན་པར་རྟོགས་པར་འགྱུར་རོ། །འོན་ཏེ་ཟབ་མོ་ཐེག་ཆེན་འདི་རྒྱུ་མཚན་ཅིའི་ཕྱིར་ན་རྟོག་གེའི་ཡུལ་མ་ཡིན་ཞེས་སྐྲག་ཅིང་མ་དད་ན་དེ་ནི་མི་རིགས་ཏེ། ཐུབ་པའི་སྐྱེས་མཆོག་དགོངས་པ་ནི། །རྟོག་གེ་བ་ཡི་ཡུལ་མ་ལགས། །བྱིས་པའི་སྤྱོད་ཡུལ་མ་ལགས་ཏེ། །སེམས་དང་སེམས་བྱུང་རྣམས་ལས་འདས། །ཞེས་གསུངས་པ་ལྟར་ཐེག་ཆེན་ནི་ཟབ་པའི་ཕྱིར་རྟོག་གེའི་ཡུལ་མ་ཡིན་པས་དེས་ན་ཟབ་མོ་རྟོགས་པར་བྱ་བའི་ཕྱིར་རྟོག་གེ་དོར་ལ་ཐེག་ཆེན་ལ་འབད་པར་བྱའོ། །ཡང་ཅིའི་ཕྱིར་ཟབ་མོའི་དོན་སྟོང་པ་ཉིད་རིག་པ་ཁོ་ན་ཐར་བར་འགྱུར་གྱིས་རྟོག་གེ་བ་མི་ཐར་ཞེས་བྱ་བ་འདི་ལ་སྒྲུབ་བྱེད་མེད་བཞིན་དུ་ཐེག་ཆེན་པ་རྣམས་དེ་སྐད་སྨྲ་བའི་ཕྱིར་སྐྲག་གོ་ཞེ་ན། དེ་ནི་སྐྲག་པའི་གནས་སུ་རིགས་པ་མ་ཡིན་ཏེ། སྟོང་པ་ཉིད་རྟོགས་པས་ནི་ཉོན་མོངས་པའི་ས་བོན་རྩ་བ་ནས་སྤོང་ནུས་ལ་རྟོག་གེས་མི་ནུས་པའི་ཕྱིར་རོ། །བཞི་པ་ནི་ཁོ་བོ་ཅག་མ་མོས་པས་ཐེག་ཆེན་འདི་བཟང་པོ་མ་ཡིན་ནོ་ཞེ་ན། གང་ཟག་དམན་པ་ལ་མོས་ཤིང་ཁམས་ཏེ་ཀུན་གཞི་ལ་ཡོད་པའི་དགེ་བའི་བག་ཆགས་ཀྱང་ཤིན་ཏུ་དམན་ལ། ཐེག་ཆེན་སྤོང་བའི་གྲོགས་པོ་དམན་པ་དག་གིས་ཡོངས་སུ་བསྐོར་བའི་གང་ཟག་ཁྱོད་ལྟ་བུ་ཤེས་རབ་ཟབ་ཅིང་ཐབས་རྒྱ་ཆེན་པོ་ལེགས་པར་བཤད་པའི་ཆོས་ཐེག་ཆེན་འདི་ལ་མོས་པ་མེད་པ་

༼༢༨༽ ཉིད་ཀྱིས་ཐེག་ཆེན་འདི་མཆོག་ཏུ་གྲུབ་པ་ཉིད་ཡིན་ནོ། །ལྔ་པ་ལ་མ་རྟོགས་པ་དང༌། ལོག་ཤེས་དང༌། ཐེ་ཚོམ་གྱིས་འདོར་བར་མི་འཐད་པ་གསུམ་ལས། དང་པོ་ནི་ཁྱོད་ཀྱིས་ཐེག་ཆེན་གྱི་མདོ་སྡེ་ལེགས་པར་མ་ཐོས་བཞིན་དུ་སྤོང་བ་ནི་མི་རིགས་ཏེ། འདི་ལྟར་ཐོས་པའི་རྗེས་སུ་འབྲངས་ཏེ་ཉན་ཐོས་ཀྱི་ཐེག་པའི་དོན་རྟོགས་པའི་བློ་དང་ལྡན་པ་རང་གིས་ཐོབ་ནས་ནི་གང་ཞིག་ཐེག་ཆེན་ཐོས་པ་ལ་རབ་ཏུ་བརྙས་པ་བྱེད་ཅིང་མ་ཐོས་བཞིན་དུ་ཐེག་ཆེན་གྱི་མདོ་སྡེ་སྤོང་བ་ནི་མི་རིགས་ཏེ། ཐེག་ཆེན་གྱི་བརྗོད་བྱ་རྣམ་པ་སྣ་ཚོགས་དཔག་ཏུ་མེད་པ་ཁྱོད་ཀྱིས་མ་རྟོགས་པར་ལུས་ཡོད་ན་རྨོངས་པ་ཁྱོད་རྒྱུ་མཚན་གང་གི་ཕྱིར་ན་ཐེག་ཆེན་བཀའ་མ་ཡིན་ནོ་ཞེས་ངེས་པར་བྱེད། དེས་ན་ཐེག་ཆེན་བཀའ་ཡིན་མ་ཡིན་ཤེས་པ་ལ་ཐོས་པ་ལ་འབད་དགོས་སོ། །གཉིས་པ་ནི་ཐོས་ཀྱང་དེ་ལས་ཆད་ལྟ་སྟོན་པས་སྤོང་ངོ་ཞེ་ན། ཐོས་པ་ཚུལ་བཞིན་དུ་བྱེད་དགོས་ཀྱི་ཚུལ་བཞིན་མ་ཡིན་པར་བྱས་ན་ཉེས་པ་ཆེན་པོ་ཡོད་དོ་ཞེས་སྟོན་པ་ནི་དགོངས་པ་ཅན་གྱི་དོན་སྒྲ་ཇི་བཞིན་པར་ཡོངས་སུ་རྟོགས་ན་བདག་ཉིད་ཀྱིས་ཇི་ལྟར་རྟོགས་པ་ལྟར་བདེན་ནོ་སྙམ་དུ་བདག་ཉིད་མཁས་པར་སྙེམས་ཤིང༌། མཁས་པ་ལས་ཆོས་ཀྱི་དོན་མི་ཚོལ་བས་དོན་ལེགས་པར་ཤེས་པའི་བློ་གྲོས་ཉམས་པ་སྟེ། མི་ཐོབ་པར་འགྱུར་ཞིང༌། དེའི་རྒྱུས་ལེགས་པར་གསུངས་པ་ཐེག་ཆེན་ཡང་བཀའ་མ་ཡིན་ནོ་ཞེས་སྤངས་པས་ན་ངན་སོང་དུ་བརླག་པར་འགྱུར་ཏེ། ཆོས་ཟབ་མོ་ལ་ཁོང་ཁྲོ་བའི་སྒྲིབ་པ་བསགས་པའི་ཕྱིར་རོ། །ཆོས་ལ་སྡང་བ་ནི་མཚམས་མེད་པ་ལས་ཀྱང་སྡིག་པ་ཆེ་སྟེ། རྒྱུད་བླ་མ་ལས། གང་ཞིག་ཡང་ཡང་སྡིག་གྲོགས་བསྟན་པས་སངས་རྒྱས་ངན་སེམས་ལྡན་གྱུར་ཅིང༌། ། ༼༢༩༽ ཕ་མ་དགྲ་བཅོམ་གསོད་པ་བྱ་བ་མིན་བྱེད་མཆོག་ཚོགས་འབྱེད་པའི་མི། །དེ་ཡང་ཆོས་ཉིད་ངེས་པར་བསམས་ན་དེ་ལས་མྱུར་དུ་ཐར་འགྱུར་གྱི། །གང་ཞིག་ཡིད་ནི་ཆོས་ལ་སྡང་བདེ་ཐར་པ་ག་ལ་ཡོད། །ཅེས་སོ། །གསུམ་པ་ནི།

ཡིད་ཀྱི་ཉེས་པ་ཁོང་ཁྲོ་ནི་སྡིག་པ་ཆེ་བས་ན་རང་བཞིན་གྱི་གདུག་པ་སྟེ། མི་རིགས་པ་གནོད་པར་བྱེད་པའམ་སེམས་མེད་པའི་གཟུགས་ལའང་ཁོང་ཁྲོའང་མི་རིགས་ན། ཐེ་ཚོམ་ཟ་བའི་ཆོས་ལ་སྡང་བར་བྱས་ན་ཉེས་པ་ཆེན་པོ་འབྱུང་བ་ལྟ་སྨྲོས་ཀྱང་ཅི་དགོས། དེའི་ཕྱིར་ན་གུས་པ་མ་སྐྱེས་ཀྱང་བཏང་སྙོམས་སུ་བཞག་ན་ལེགས་ཏེ་དེ་ལ་ཆོས་སྤོང་བའི་ཉེས་པ་མེད་པའི་ཕྱིར་རོ། །ལྷག་པའི་བསམ་པ་བསྐུལ་བ་ལས། ང་ནི་བར་མ་དོར་གནས་པ་ལ་ཆོས་སྤོང་བ་ཞེས་མི་སྨྲའོ་ཞེས་གསུངས་ལ། རིན་ཆེན་ཕྲེང་བ་ལས། ཐེག་གཅིག་ཐེག་པ་གསུམ་བསྟན་པ། །བཏང་སྙོམས་ཀྱིས་ནི་བདག་བསྲུང་བྱ། །བཏང་སྙོམས་ཀྱིས་ནི་སྡིག་མི་འགྱུར། །སྡང་བས་སྡིག་གྱུར་དགེ་མི་འགྱུར། །དེ་བས་ཐེག་ཆེན་ཞེ་སྡང་བ། །བདག་ལེགས་འདོད་པས་བྱ་མི་རིགས། །ཞེས་པ་དང༌། ཡོན་ཏན་སྐྱོན་དག་མི་ཤེས་པའམ། །ཡོན་ཏན་སྐྱོན་དུ་ཤེས་པའམ། །ཡང་ན་ཡོན་ཏན་སྡང་བ་ཞིག །ཐེག་པ་ཆེ་ལ་སྨོད་བྱེད་གྲང༌། །གཞན་ལ་གནོད་པ་སྐྱོན་དང་ནི། །གཞན་ལ་ཕན་པ་ཡོན་ཏན་དུ། །ཤེས་ནས་ཐེག་པ་ཆེན་པོ་ལ། །སྨོད་བྱེད་ཡོན་ཏན་སྡང་ཞེས་བྱ། །ཞེས་སོ། །ཐེག་པ་ཆེན་པོ་བཀར་བསྒྲུབས་པ་བཤད་ཟིན་ཏོ། །དེ་ལྟར་ཐེག་པ་ཆེན་པོ་བཀར་བསྒྲུབས་ནས། གཉིས་པ་བསྒྲུབས་པའི་ཐེག་ཆེན་གྱི་རང་བཞིན་ལ་བཞི་སྟེ། སྐལ་བ་དང་ལྡན་པའི་གཞི་རིགས་དང༌། ༼༣༠༽ སྤྱོད་པ་ཉམས་ལེན་གྱི་གཞི་སེམས་བསྐྱེད་པ་དང༌། མྱུར་དུ་འཚང་རྒྱ་བའི་གཞི་བྱང་ཆུབ་སེམས་དཔའི་སྤྱོད་པ་དང༌། སྤྱོད་པ་དེས་ཐོབ་པའི་འབྲས་སུ་ཕུན་སུམ་ཚོགས་པའོ། །དང་པོ་ལ་རིགས་ལྡན་གྱིས་ཐོབ་པར་བྱ་བའི་ཡོན་ཏན་དང་ལྡན་པའི་སྐྱབས་འགྲོ་དང༌། རིགས་ཀྱི་རང་བཞིན་ནོ། །དང་པོ་ལ་སྤྱི་དོན་དང༌། གཞུང་དོན་ནོ། །དང་པོ་ལ་སྐྱབས་འགྲོ་སྤྱིའི་མཚན་ཉིད་དང༌། སོ་སོའི་རང་བཞིན་ནོ། །དང་པོ་ནི་འཇིགས་པ་སྤང་བའི་དོན་དུ་སྐྱབས་གནས་ལ་བསྟེན་པར་དམ་འཆའ་བའོ། །གཉིས་པ་ལ་གཉིས་ལས།

འཇིག་རྟེན་པའི་སྐྱབས་འགྲོ་ནི་འཇིགས་པ་འགའ་ཞིག་ལས་ཐར་ཞིང་གནས་སྐབས་ཀྱི་འབྲས་བུ་འགའ་ཞིག་ཐོབ་པར་འདོད་ནས། དུས་ཅི་རིགས་སུ། ཡུལ་འཇིག་རྟེན་གྱི་ལྷ་ཀླུ་ལ་སོགས་པ་ལ་སྐྱབས་སུ་འགྲོ་སྟེ། མདོ་རྒྱལ་མཚན་དམ་པ་ལས། འཇིགས་པས་སྐྲག་པའི་མི་རྣམས་ནི། །ཕལ་ཆེར་རི་དང་ནགས་ཚལ་དང༌། །ཀུན་དགའ་རྭ་བ་ལྗོན་ཤིང་དང༌། །མཆོད་རྟེན་རྣམས་ལ་སྐྱབས་སུ་འགྲོ། །སྐྱབས་དེ་གཙོ་བོ་མ་ཡིན་ཞིང༌། །སྐྱབས་དེ་དག་ལ་བསྟེན་ནས་ནི། །སྡུག་བསྔལ་ཆེ་ལས་རབ་མི་ཐར། །ཞེས་གསུངས། ཡང་རང་གི་གནས་སྐབས་ཀྱི་དོན་ཙམ་ཞིག་བསྒྲུབ་པའི་ཕྱིར་དཀོན་མཆོག་ལ་སྐྱབས་སུ་འགྲོ་བ་ཡང་འཇིག་རྟེན་པའི་སྐྱབས་འགྲོ་ཡིན་ནོ། །འཇིག་རྟེན་ལས་འདས་པའི་སྐྱབས་འགྲོ་ལ་གསུམ་སྟེ། དངོས་དང༌། བསླབ་བྱ་དང༌། ཕན་ཡོན་ནོ། །དང་པོ་ལ་གཉིས་ལས། ཐེག་ཆུང་གི་སྐྱབས་འགྲོ་ནི་རྒྱུ་གཙོ་ཆེར་རང་ཉིད་འཁོར་བའི་སྡུག་བསྔལ་གྱིས་སྐྲག་པའི་སྟོབས་ཀྱིས། ཆེད་དུ་བྱ་བ་རང་ཉིད་མྱ་ངན་ལས་འདས་པའི་དོན་དུ། དུས་ཇི་སྲིད་འཚོའི་བར་དུ། ངོ་བོ་རང་ ༼༣༡༽ འཁོར་བ་ལས་ཐར་པའི་དོན་དུ་དཀོན་མཆོག་ལ་བསྟེན་པར་ཁས་ལེན་པའོ། །ཡུལ་སྤྲུལ་པའི་སྐུའི་སངས་རྒྱས་དང༌། ཐེག་ཆུང་གི་ཆོས་དང༌། ཐེག་ཆུང་འཕགས་པའི་དགེ་འདུན་ལ་སྐྱབས་སུ་འགྲོ་སྟེ། མདོ་དེ་ཉིད་ལས། གང་ཞིག་གང་ཚེ་སངས་རྒྱས་དང༌། །ཆོས་དང་དགེ་འདུན་སྐྱབས་སོང་ནས། །འཕགས་པ་ཡི་ནི་བདེན་པ་བཞི། །སྡུག་བསྔལ་སྡུག་བསྔལ་ཀུན་འབྱུང་དང༌། །སྡུག་བསྔལ་ཡང་དག་འདས་པ་དང༌། །མྱ་ངན་འདས་བདེར་འགྲོ་བ་ཡི། །འཕགས་པ་ཡན་ལག་བརྒྱད་པོ་དག །ཤེས་རབ་མིག་གིས་བལྟ་བྱེད་ན། །སྐྱབས་དེ་དག་ནི་གཙོ་ཡིན་ཞིང༌། །སྐྱབས་དེ་དག་ནི་མཆོག་ཡིན་ཏེ། །སྐྱབས་དེ་དག་ལ་བསྟེན་ནས་ནི། །སྡུག་བསྔལ་ཀུན་ལས་རབ་ཏུ་ཐར། །ཞེས་སོ། །ཐེག་ཆེན་གྱི་སྐྱབས་འགྲོ་ནི་རྒྱུ་སྙིང་རྗེ་ལ་བརྟེན་ནས་ཆེད་དུ་བྱ་བ་སེམས་ཅན་གྱི་དོན་དུ། དུས་སྙིང་པོ་བྱང་ཆུབ་ཀྱི་བར་དུ།

ངོ་བོ་སེམས་ཅན་ཐམས་ཅད་འཁོར་བའི་སྡུག་བསྔལ་ལས་ཐར་བར་བྱ་བའི་ཕྱིར་དཀོན་མཆོག་ལ་བསྟེན་པར་དམ་འཆའ་བ་ཡིན་ནོ། །ཡུལ་ལ་དངོས་དང༌། དཀོན་མཆོག་གི་སྒྲ་དོན་དང༌། གནས་སྐབས་སུ་སྐྱབས་གནས་གསུམ་དུ་འཇོག་པའི་རྒྱུ་མཚན། མཐར་ཐུག་སྐྱབས་གནས་གཅིག་ཏུ་བསྟན་པའོ། །དང་པོ་ལ་སངས་རྒྱས་དཀོན་མཆོག་ནི། རྒྱུད་བླ་མ་ལས། འདུས་མ་བྱས་ཤིང་ལྷུན་གྱིས་གྲུབ། །གཞན་གྱི་རྐྱེན་གྱིས་རྟོགས་མིན་པ། །མཁྱེན་དང་བརྩེ་དང་ནུས་པར་ལྡན། །དོན་གཉིས་ལྡན་པའི་སངས་རྒྱས་ཉིད། །ཅེས་གསུངས་པས་སྐྱེ་འགག་གནས་གསུམ་དང་བྲལ་བས་འདུས་མ་བྱས་པ། རྣམ་རྟོག་ཐམས་ཅད་ཉེ་བར་ཞི་བས་ལྷུན་གྱིས་གྲུབ་པ། རང་བྱུང་ 

༼༣༢༽ གི་ཡེ་ཤེས་ཀྱིས་རྟོགས་པར་བྱ་བ་ཡིན་པས་གཞན་གྱི་རྐྱེན་གྱིས་མི་རྟོགས་པ་སྟེ་རང་དོན་གྱི་ཡོན་ཏན་གསུམ་དང༌། མཁྱེན་པ་དང་བརྩེ་བ་དང་ནུས་པ་སྟེ་གཞན་དོན་གྱི་ཡོན་ཏན་གསུམ་དང་ལྡན་པ་ཡིན་ནོ། །ཆོས་ནི་རྟོག་གེའི་ཡུལ་མ་ཡིན་ཞིང་སྒྲས་བརྗོད་དུ་མེད་ལ། འཕགས་པའི་ཡེ་ཤེས་ཀྱིས་རིག་པར་བྱ་བ་ཡིན་པའི་ཕྱིར་བསམ་དུ་མེད་པ་དང༌། ལས་དང་ཉོན་མོངས་པ་ཞི་བས་གཉིས་སུ་མེད་པ་དང༌། ལས་དང་ཉོན་མོངས་པའི་རྒྱུ་ཚུལ་བཞིན་མ་ཡིན་པ་ཡིད་ལ་བྱེད་པ་ཞི་བས་རྟོག་པ་མེད་པ་སྟེ། ཡོན་ཏན་གསུམ་དང་ལྡན་པའི་འགོག་པ་དང༌། ཉོན་མོངས་པའི་དྲི་མས་དག་ཅིང་ཤེས་བྱ་གསལ་བར་བྱེད་ལ་སྒྲིབ་པའི་གཉེན་པོར་གྱུར་བ་སྟེ་ཡོན་ཏན་གསུམ་དང་ལྡན་པའི་ལམ་གྱི་བདེན་པ་ཡིན་ཏེ། བསམ་མེད་གཉིས་མེད་རྟོག་མེད་པ། །དག་གསལ་གཉེན་པོའི་ཕྱོགས་ཉིད་ཀྱིས། །གང་ཞིག་གང་གིས་ཆགས་བྲལ་བ། །བདེན་གཉིས་མཚན་ཉིད་ཅན་དེ་ཆོས། །ཞེས་གསུངས་སོ། །དགེ་འདུན་ནི་བདག་མེད་གཉིས་རྟོགས་པས་ཇི་ལྟ་བ་རྟོགས་པ་དང༌། སེམས་ཅན་ཐམས་ཅད་ལ་དེ་བཞིན་གཤེགས་པའི་སྙིང་པོ་ཡོད་པར་རྟོགས་པས་ཇི་སྙེད་པ་རྟོགས་པ་སྟེ། ཇི་བཞིན་ཇི་སྙེད་ནང་གི་ནི། །ཡེ་ཤེས་གཟིགས་པ་རྣམ་དག་ཕྱིར། །བློ་ལྡན་ཕྱིར་མི་ལྡོག་པའི་ཚོགས། །བླ་མེད་ཡོན་ཏན་དང་ལྡན་ཉིད། །ཅེས་གསུངས་ལ། དེ་ཡང་བྱང་སེམས་འཕགས་པ་རྣམས་ཡིན་ནོ། །གཉིས་པ་ནི། རྒྱུ་བླ་ལས། འབྱུང་བ་དཀོན་ཕྱིར་དྲི་མེད་ཕྱིར། །མཐུ་ལྡན་ཕྱིར་དང་འཇིག་རྟེན་གྱི། །རྒྱན་གྱུར་ཕྱིར་དང་མཆོག་ཉིད་ཕྱིར། །འགྱུར་བ་མེད་ཕྱིར་དཀོན་མཆོག་ཉིད། །ཅེས་གསུངས་ ༼༣༣༽ པ་ཡིན་ནོ། །གསུམ་པ་ནི་སྟོན་པ་སངས་རྒྱས་ཀྱི་ཡོན་ཏན་ཐོབ་པར་འདོད་པ་བྱང་ཆུབ་སེམས་དཔའ་རྣམས་དང༌། ལམ་དུ་མ་ཞུགས་ཀྱང་སངས་རྒྱས་ལ་མཆོད་པ་ལ་སོགས་པ་བྱེད་པར་མོས་པ་རྣམས་ཀྱི་དབང་དུ་བྱས་ནས་སངས་རྒྱས་སྐྱབས་ཡིན་ལ། རང་སངས་རྒྱས་རྣམས་དང་ལམ་དུ་མ་ཞུགས་ཀྱང་བསྟན་པ་དམ་པའི་ཆོས་ལ་མོས་པ་རྣམས་ཀྱི་དབང་དུ་བྱས་ནས་ཆོས་སྐྱབས་གནས་ཡིན་ཞིང༌།

ཉན་ཐོས་དང་ལམ་དུ་མ་ཞུགས་ཀྱང་དགེ་འདུན་ལ་མོས་པ་རྣམས་ཀྱི་དབང་དུ་བྱས་ནས་དགེ་འདུན་སྐྱབས་གནས་ཡིན་ཏེ། སྟོན་པ་བསྟན་པ་སློབ་དོན་དུ། །ཐེག་པ་གསུམ་དང་བྱེད་གསུམ་ལ། །མོས་པ་རྣམས་ཀྱི་དབང་བྱས་ནས། །སྐྱབས་གསུམ་རྣམ་པར་གཞག་པ་ཡིན། །ཞེས་གསུངས་སོ། །བཞི་པ་ནི་ལུང་གི་ཆོས་ནི་ལམ་རྟོགས་པ་ན་ཆུ་བརྒལ་ཟིན་པའི་གཟིངས་ལྟར་སྤང་བར་བྱ་བ་ཡིན་ལ། རྟོགས་པའི་ཆོས་ལ་ཡང་ལམ་ནི་འདུས་བྱས་ཡིན་པས་སླུ་བའི་ཆོས་ཅན་ཡིན་ཞིང༌། ཉན་རང་གི་འགོག་པ་ནི་མར་མེ་ཤི་བ་ལྟར་གཏན་མེད་པ་ཡིན་ལ། དགེ་འདུན་ནི་དགྲ་བཅོམ་རྣམས་ཀྱང་འཁོར་བ་ལ་འཇིགས་པ་དང་བཅས་ཤིང་སྐྱབས་གནས་གཞན་ལ་བསྟེན་པའི་ཕྱིར་གཏན་གྱི་སྐྱབས་གནས་མ་ཡིན་ཏེ། སྤང་ཕྱིར་སླུ་བའི་ཆོས་ཅན་ཕྱིར། །མེད་ཕྱིར་འཇིགས་དང་བཅས་པའི་ཕྱིར། །ཆོས་རྣམས་གཉིས་དང་འཕགས་པའི་ཚོགས། །གཏན་གྱི་སྐྱབས་གནས་མ་ཡིན་ནོ། །ཞེས་གསུངས་སོ། །དེས་ན་མཐར་ཐུག་གི་སྐྱབས་ནི་སངས་རྒྱས་ཁོ་ན་ཡིན་ཏེ། དམ་པའི་དོན་དུ་འགྲོ་བ་ཡི། །སྐྱབས་ནི་སངས་རྒྱས་ཉག་གཅིག་ཡིན། །ཐུབ་ ༼༣༤༽ པ་ཆོས་ཀྱི་སྐུ་ཅན་ཕྱིར། །ཚོགས་ཀྱང་དེ་ཡི་མཐར་ཐུག་ཕྱིར། །ཞེས་གསུངས་སོ། །བསླབ་བྱ་ནི་དུས་ཐམས་ཅད་དུ་དཀོན་མཆོག་ལ་བློ་གཏོད་ཅིང་དཀོན་མཆོག་མཆོད་པ་ལ་བརྩོན་པར་བྱ་བ་དང༌། དཀོན་མཆོག་གསུམ་ལ་སྐྱབས་སུ་སོང་ནས་ལྷ་གཞན་ལ་སྟོན་པར་མི་བཟུང༌། དམ་པའི་ཆོས་མ་ཡིན་པ་ལམ་དུ་མི་བྱ། དགེ་འདུན་མ་ཡིན་པ་གྲོགས་སུ་མི་བཟུང་ཞིང༌། སངས་རྒྱས་ལ་ནི་སྐྱབས་གསོལ་བ། །དེ་ནི་ཡང་དག་དགེ་བསྙེན་ཏེ། །ནམ་དུའང་ལྷ་རྣམས་གཞན་དག་ལ། །སྐྱབས་གསོལ་བར་ནི་མི་འགྱུར་རོ། །དམ་པའི་ཆོས་ལ་སྐྱབས་གསོལ་ན། །འཚེ་ཞིང་གནོད་པའི་སེམས་དང་བྲལ། །དགེ་འདུན་ལ་ནི་སྐྱབས་གསོལ་ན། །མུ་སྟེགས་ཅན་ལ་ཕྱོགས་མི་གྱུར། །ཞེས་ཤིན་ཏུ་རྒྱས་པའི་མདོ་ལས་གསུངས་པ་ལྟར་བསླབ་པར་བྱའོ། །ཕན་ཡོན་ནི་མཐར་ཐུག་སངས་རྒྱས་ཐོབ་ཅིང་གནས་སྐབས་སུ་ལས་ཀྱི་སྒྲིབ་པ་བསྲབས་པ་དང༌།

མི་དང་མི་མ་ཡིན་པའི་གནོད་པས་མི་ཚུགས་པ་དང༌། སྐྱེ་བ་ཐམས་ཅད་དུ་དཀོན་མཆོག་གསུམ་དང་མི་འབྲལ་བ་ལ་སོགས་པ་དཔག་ཏུ་མེད་པ་ཡོད་དོ། །གཞུང་གི་དོན་ལ་གཉིས་ཏེ། སྐྱབས་འགྲོའི་རང་བཞིན་དང༌། ཆེ་བའོ། །དང་པོ་ལ་བཞི་སྟེ། ཁྱད་པར་མདོར་བསྟན། སྤྲོ་བ་བསྐྱེད་པ། ཁྱད་ཆོས་རྒྱས་པར་བཤད་པ། སྐྱབས་འགྲོ་གཏན་ལ་དབབ་པའོ། །དང་པོ་ནི་འབྲས་བུ་ཐེག་པ་མཆོག་སངས་རྒྱས་ཐོབ་པར་བྱ་བའི་ཕྱིར་དཀོན་མཆོག་ལ་སྐྱབས་སུ་རབ་ཏུ་སོང་བ་གང་ཡིན་པ་དེ་ཉིད་ཆོས་ཅན། སྐྱབས་སུ་སོང་བ་རྣམས་ཀྱི་མཆོག་ཅེས་བྱ་བ་ཡིན་ཏེ། དམིགས་པ་ཀུན་དུ་འགྲོ་བ་དང༌། ངོ་བོ་ ༼༣༥༽ ཁས་ལེན་པ་དང༌། འབྲས་བུ་རྟོགས་པ་དང༌། གྲོགས་ཟིལ་གནོན་ཏེ། དབྱེ་བའི་རང་བཞིན་དོན་རྣམ་པ་བཞིའི་ཁྱད་པར་གྱིས་ཁྱད་པར་དུ་འཕགས་པའི་ཕྱིར་རོ། །གཉིས་པ་ནི་ཐེག་ཆེན་གྱི་སྐྱབས་འགྲོ་འདི་བྱ་དཀའ་བའི་ཕྱིར་འཇུག་པར་མི་བྱའོ་སྙམ་ན། བྱ་དཀའ་ཡང་དོན་ཆེ་བས་འཇུག་དགོས་པའི་རྒྱུ་མཚན་གང་གི་ཕྱིར་དང་པོར་གཞན་དོན་དུ་སངས་རྒྱས་ཐོབ་པར་བྱ་བའི་ཕྱིར། དཀོན་མཆོག་གསུམ་ལ་བསྟེན་པར་བྱའོ་སྙམ་དུ་ངེས་པར་བྱ་བ་འདི་དཀའ་སྟེ། དེའི་བསླབ་བྱ་ཕར་ཕྱིན་དྲུག་པོ་དེ་ནི་བསྐལ་པ་སྟོང་ཕྲག་དུ་མར་བསྒྲུབ་པར་དཀའ་མོད་ཀྱི། དཀའ་ཡང་འཇུག་དགོས་པའི་རྒྱུ་མཚན་གང་གི་ཕྱིར་ན་དེའི་འབྲས་བུ་སངས་རྒྱས་དེ་གྲུབ་ན་སེམས་ཅན་ཐམས་ཅད་ལ་ཕན་པར་བྱེད་པའི་དོན་ཆེན་པོ་ཡོད་པ་ཡིན་ཏེ། དེའི་ཕྱིར་ཐེག་ཆེན་འདི་ལ་སྐྱབས་སུ་སོང་བ་ནི་དོན་ཆེན་པོ་མཆོག་དང་ལྡན་པ་ཡིན་ནོ། །གསུམ་པ་ལ་བཞི་སྟེ། ཀུན་འགྲོ་དང༌། ཁས་ལེན་དང༌། རྟོགས་པ་དང༌། ཟིལ་གནོན་གྱི་ཁྱད་པར་རོ། །དང་པོ་ལ་སེམས་ཅན་ཀུན་ཏུ་འགྲོ་བ་ནི་བྱང་ཆུབ་སེམས་དཔའ་གང་ཞིག་སེམས་ཅན་ཐམས་ཅད་སྡུག་བསྔལ་ལས་བསྒྲལ་བར་ཞུགས་པ་དང༌། ཐེག་པ་ཀུན་ཏུ་འགྲོ་བ་ནི་ཐེག་པ་གསུམ་ག་ལ་མཁས་པ་དང༌། ཡེ་ཤེས་ཀུན་ཏུ་འགྲོ་བ་ནི་བདག་མེད་གཉིས་ཀ་རྟོགས་པའི་ཡེ་ཤེས་ལ་མཁས་པ་དང༌།

མྱང་འདས་ཀུན་ཏུ་འགྲོ་བ་ནི་བྱང་ཆུབ་སེམས་དཔའ་གང་ཞིག་མི་གནས་པའི་མྱ་ངན་ལས་འདས་པ་ལ་འཁོར་བ་དང་ཞི་བ་སྟོང་པ་ཉིད་དུ་རོ་གཅིག་པར་རྟོགས་ནས་ཤེས་རབ་དང་སྙིང་རྗེས་བླང་དོར་དུ་མི་འཛིན་པ་དེ་འདྲའི་བློ་ལྡན་དེ་ནི་ཀུན་འགྲོའི་ཁྱད་པར་དང་ལྡན་པར་ཤེས་པར་བྱའོ། ། ༼༣༦༽ གཉིས་པ་ལ་དངོས་དང༌། ཆེ་བ་དཔེས་བསྟན་པ་གཉིས་ལས། དངོས་ལ་སྨོན་ལམ་གྱི་ཁྱད་པར་ནི་བྱང་ཆུབ་སེམས་དཔའ་གང་ཞིག་སངས་རྒྱས་ཀྱི་ཡོན་ཏན་ཤེས་ནས་དེ་ལ་དགའ་བ་མང་པོས་བྱང་ཆུབ་ཀྱི་མཆོག་སངས་རྒྱས་དེ་དོན་དུ་གཉེར་ཞིང༌། སྒྲུབ་པའི་ཁྱད་པར་ནི་གང་ཞིག་སྐྱོ་བ་མེད་པར་ཕ་རོལ་ཏུ་ཕྱིན་པ་དྲུག་གི་དཀའ་བ་ཡང་དག་པར་སྤྱོད་ལ། ཐོབ་པའི་ཁྱད་པར་ནི་གང་ཞིག་རྣམ་སངས་རྒྱས་ནས་སངས་རྒྱས་ཀུན་དང་སྤངས་རྟོགས་མཉམ་པར་འགྱུར་བ་སྟེ་ཁྱད་པར་གསུམ་དང་ལྡན་པ་དེ་འདྲའི་བློ་ལྡན་དེ་ནི་ཁས་ལེན་མཆོག་དང་ལྡན་པར་ཤེས་པར་བྱའོ། །གཉིས་པ་ལ་གཉིས་ཏེ། རྒྱལ་པོའི་སྲས་ཀྱི་དཔེ་དང༌། བློན་པོ་ཆེན་པོའི་དཔེས་བསྟན་པའོ། །དང་པོ་ལ་སྐྱེ་གནས་རིགས་དང༌། སྐྱེས་པ་ལུས་དང༌། གདུང་མི་གཅོད་པའི་ཁྱད་པར་རོ། །དང་པོ་ནི་དཔེར་ན་འཁོར་ལོས་སྒྱུར་བའི་རྒྱལ་པོའི་ས་བོན་དང༌། བཙུན་མོ་དམ་པ་དང༌། རླུང་མཁྲིས་ལ་སོགས་པས་མ་ཉམས་པའི་མངལ་གནས་དང༌། སྐྱེད་སྲིང་བར་བྱེད་པའི་མ་མ་ཕུན་སུམ་ཚོགས་པ་སྟེ་རྒྱུ་བཞི་ཚང་བའི་ཁྱེའུ་དེ་འཁོར་ལོས་སྒྱུར་བའི་སྲས་མཚན་ཉིད་དང་ལྡན་པ་ཡིན་པ་ལྟར་བྱང་ཆུབ་ཏུ་སེམས་བསྐྱེད་པའི་ས་བོན་དང་ཆོས་ཐམས་ཅད་སྟོང་པ་ཉིད་དུ་སྒོམ་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་མ་དང༌། སེར་སྣ་ལ་སོགས་པའི་སྐྱོན་གྱིས་མ་ཉམས་པའི་ཚོགས་གཉིས་ཀྱི་མངལ་གནས་དང༌། ཐེག་དམན་ལ་སོགས་པའི་སྐྱོན་གྱིས་ཆུད་མི་ཟ་བར་བྱེད་པའི་སྙིང་རྗེའི་མ་མ་སྟེ། ཉན་རང་ལ་སོགས་པ་དང་མཚུངས་པ་མེད་པའི་རྒྱུ་བཞི་པོ་དེ་ལས་ས་དང་པོར་སངས་རྒྱས་ཀྱི་སྲས་ཀྱི་མཆོག་ཏུ་ལེགས་པར་སྐྱེས་པའི་བློ་ལྡན་དེ་ནི་སངས་རྒྱས་ཀྱི་སྲས་མཚན་ཉིད་དང་

༼༣༧༽ ལྡན་པར་ཁས་ལེན་པ་མཆོག་ཏུ་ཤེས་པར་བྱའོ། །གཉིས་པ་ནི་འཁོར་ལོས་སྒྱུར་བའི་སྲས་དེ་མཚན་གྱིས་བརྒྱན་པའི་ལུས་དང༌། རྒྱལ་ཕྲན་རྣམས་ཟིལ་གྱིས་གནོན་པའི་སྟོབས་དང༌། རྒྱལ་སྲིད་ཆེན་པོ་ལ་ལོངས་སྤྱོད་པའི་བདེ་བ་དང༌། རྒྱལ་སྲིད་ཀྱི་གཙུག་ལག་ལ་མཁས་པའི་ཤེས་རབ་སྟེ་བཞི་དང་ལྡན་པ་ལྟར་དེ་བཞིན་དུ་ས་བརྒྱད་པ་ལ་གནས་པའི་བྱང་ཆུབ་སེམས་དཔའ་དེ་ཡང་ལུས་ཀྱི་ཁྱད་པར་གནས་ན་གནས་པ་དང༌། གསལ་བ་དང༌། རྫོགས་པ་སྟེ་ཁྱད་པར་གསུམ་གྱི་སྒོ་ནས་འཁོར་ལོས་སྒྱུར་བའི་མཚན་དཔེ་ཕུན་སུམ་ཚོགས་པ་སྣ་ཚོགས་པའི་མཚན་རྣམས་ཀུན་གྱིས་བྱང་ཆུབ་སེམས་དཔའ་དེའི་ལུས་བརྒྱན་ཞིང༌། སྟོབས་ཀྱི་ཁྱད་པར་སེམས་ཅན་ཐམས་ཅད་ཡོངས་སུ་སྨིན་པར་བྱེད་པའི་སྟོབས་ཐོབ་ལ། བདེ་བའི་ཁྱད་པར་སྒྲིབ་གཉིས་ཅི་རིགས་པར་སྤངས་པའི་སངས་རྒྱས་ཀྱི་བདེ་བ་ཆེན་པོ་དཔེ་ལས་འདས་ཤིང་རྒྱུན་མི་ཆད་པས་ན་མཐའ་ཡས་པ། སྡུག་བསྔལ་ཐམས་ཅད་ཉེ་བར་ཞི་བ་རྙེད་ཅིང་ཐབས་ལ་མཁས་པའི་ཁྱད་པར་སེམས་ཅན་ཀུན་སྡུག་བསྔལ་ལས་བསྐྱབ་པའི་ཐབས་ཆེན་པོ་བཤམ་པ་ཤེས་པ་ཡིན་ནོ། །གསུམ་པ་ནི་འཁོར་ལོས་སྒྱུར་བའི་རྒྱལ་པོའི་སྲས་དེ་ནར་སོན་པ་ན་དབང་བསྐུར་བ་ཐོབ་པ་དང༌། དབང་ཐོགས་པ་མེད་པ་དང༌། རྩོད་པ་བརྟགས་པ་ལ་མཁས་པ་དང༌། ལོག་པ་དང་ཡང་དག་པར་སྒྲུབ་པ་རྣམས་ལ་ཚར་གཅད་པ་དང་ཕན་འདོགས་པར་བྱེད་པ་དེ་བཞིན་དུ་བྱང་ཆུབ་སེམས་དཔའ་ས་བཅུ་པ་ལ་གནས་པ་ན་བྱང་ཆུབ་སེམས་དཔའི་ཏིང་ངེ་འཛིན་ཐམས་ཅད་མཁྱེན་པའི་ཡེ་ཤེས་དང་ཁྱད་པར་མེད་པར་དབང་བསྐུར་བ་དང༌། ༼༣༨༽ ལྡན་པ་ཞེས་བྱ་བ་མངོན་དུ་གྱུར་མ་ཐག་ཏུ་སྟོང་གསུམ་འབུམ་ཕྲག་བཅུའི་གཏོས་དང་མཉམ་པའི་པདྨ་རིན་པོ་ཆེ་ལས་གྲུབ་པ་སྟོང་གསུམ་འབུམ་ཕྲག་བཅུའི་རྡུལ་སྙེད་ཀྱི་པདྨའི་འཁོར་གྱིས་བསྐོར་བ་འབྱུང་བར་འགྱུར་ཏེ། བྱང་ཆུབ་སེམས་དཔའ་དེ་པདྨ་དེ་དང་འཚམས་པའི་ལུས་ཀྱིས་དེ་ལ་འདུག་ཅིང་བྱེད་མའི་འཁོར་རྣམས་ལ་ཡང་བྱང་ཆུབ་སེམས་དཔའ་རེ་རེ་འཁོད་ཅིང་བྱང་ཆུབ་སེམས་དཔའ་དེ་ལ་བལྟའོ། །དེ་ནས་དེའི་རྐང་མཐིལ་གཉིས་ནས་འོད་ཟེར་གྲངས་མེད་པ་འབུམ་ཕྲག་བཅུ་བྱུང་ནས་ཕྱོགས་བཅུའི་སེམས་ཅན་དམྱལ་བ་རྣམས་ཀྱི་སྡུག་བསྔལ་རྒྱུན་ཆད་པར་བྱེད་དོ། །འོད་ཟེར་དེ་སྙེད་རེ་པུས་མོ་ནས་བྱུང་བས་དུད་འགྲོ་དང༌།

ལྟེ་བ་ནས་བྱུང་བས་གཤིན་རྗེའི་འཇིག་རྟེན་དང༌། རྩིབས་ལོག་གཡས་གཡོན་ནས་བྱུང་བས་མི་དང༌། ལག་མཐིལ་གཉིས་ནས་བྱུང་བས་ལྷ་དང་ལྷ་མ་ཡིན་གྱི་སྡུག་བསྔལ་ཞི་བར་བྱེད་དོ། །ཕྲག་པ་གཉིས་ནས་བྱུང་བས་ཉན་ཐོས་རྣམས་ཀྱི་གནས་སྣང་བར་བྱེད་ཅིང་ཆོས་སྣང་བའི་སྒོ་ཉེ་བར་སྒྲུབ་བོ། །རྒྱབ་དང་མགུལ་ནས་བྱུང་བས་རང་རྒྱལ་གྱི་གནས་རྣམས་སྣང་བར་བྱེད་ཅིང་ཞི་བའི་ཏིང་ངེ་འཛིན་གྱི་སྒོའི་ཚུལ་ཉེ་བར་སྒྲུབ་བོ། །ཁའི་སྒོ་ནས་བྱུང་བས་ཕྱོགས་བཅུའི་བྱང་ཆུབ་སེམས་དཔའ་སེམས་དང་པོ་བསྐྱེད་པ་ནས་ས་དགུ་པ་ལ་གནས་པའི་བར་རྣམས་སྣང་བར་བྱེད་ཅིང་ཤེས་རབ་དང་ཐབས་མཁས་པའི་ཚུལ་ཉེ་བར་སྒྲུབ་བོ། །སྨིན་མཚམས་ཀྱི་མཛོད་སྤུ་ནས་བྱུང་བས་ཕྱོགས་བཅུའི་བདུད་ཀྱི་གནས་ཐམས་ཅད་མོག་མོག་པོར་བྱས་ནས་དབང་བསྐུར་བའི་བྱང་ཆུབ་སེམས་དཔའ་རྣམས་སྣང་བར་བྱས་ནས་དེ་དག་གི་སྐུ་ལ་ཐིམ་ ༼༣༩༽ པར་འགྱུར་རོ། །སྤྱི་གཙུག་ནས་སྟོང་གསུམ་གྲངས་མེད་པ་འབུམ་ཕྲག་བཅུ་ཚང་བའི་རྡུལ་སྙེད་ཀྱི་འོད་ཟེར་བྱུང་ནས་ཕྱོགས་བཅུའི་སངས་རྒྱས་ཀྱི་འཁོར་གྱི་དཀྱིལ་འཁོར་སྣང་བར་བྱས་ནས་སངས་རྒྱས་དེ་དག་གི་ཞབས་ཀྱི་མཐིལ་དུ་ནུབ་པར་འགྱུར་རོ། །དེ་ནས་སངས་རྒྱས་དང་བྱང་ཆུབ་སེམས་དཔའ་དེ་དག་གིས་བྱང་ཆུབ་སེམས་དཔའ་དེ་དབང་བསྐུར་བའི་དུས་ལ་བབ་པར་མཁྱེན་ནས་དབང་བསྐུར་ཐོབ་པའི་བྱང་ཆུབ་སེམས་དཔའ་རྣམས་ཀྱི་དཔལ་གྱི་བེའུ་དང༌། རྡོ་རྗེ་དང༌། བཀྲ་ཤིས་ལས་བདུད་ཐམས་ཅད་ལས་རྒྱལ་བ་ཞེས་བྱ་བའི་འོད་ཟེར་བྱུང་སྟེ། དེའི་དཔལ་གྱི་བེའུ་ལ་སོགས་པ་གསུམ་དུ་ནུབ་པས་དེའི་སྟོབས་ལ་སོགས་པ་འབུམ་འགྱུར་བས་ཀྱང་ལྷག་པར་འཕེལ་ལོ། །སངས་རྒྱས་དེ་དག་གི་མཛོད་སྤུ་ནས་ཐམས་ཅད་མཁྱེན་པ་ཉིད་མངོན་པར་ཤེས་པ་དང་ལྡན་པ་ཞེས་བྱ་བའི་འོད་ཟེར་བྱུང་སྟེ། དེ་སྤྱི་བོར་ནུབ་པས་བྱང་ཆུབ་སེམས་དཔའ་དེ་སངས་རྒྱས་ཀྱི་ཡུལ་ལ་མངོན་པར་དབང་བསྐུར་བ་ཞེས་བྱ་བ་ཡིན་པར་ས་བཅུ་པ་ལས་གསུངས་པ་ལྟར།

སངས་རྒྱས་རྣམས་ཀྱི་འོད་ཟེར་ཆེན་པོའི་དབང་བསྐུར་བ་བྱིན་ཏེ་ཆོས་ཀྱི་རྒྱལ་ཚབ་ཏུ་གྱུར་པ་དང་ཤེས་བྱ་ཐམས་ཅད་ལ་ཡེ་ཤེས་ཐོགས་པ་མེད་པའི་ཕྱིར་ཆོས་ཐམས་ཅད་ལ་དབང་བ་ཀུན་དང་ཡང་དག་པར་ལྡན་པ་དང༌། སངས་རྒྱས་ཀྱི་འཁོར་གྱི་དཀྱིལ་འཁོར་ཀུན་ཏུ་ཕན་ཚུན་འདྲི་བ་དང༌། ལན་དང་རྫུ་འཕྲུལ་སྟོན་པ་ལ་སོགས་པའི་རྣམ་པ་ཤེས་པ་དང༌། བསླབ་པའི་གཞི་བཅའ་བས་ཉེས་པ་ཅན་ཚར་བཅད་དེ་ཡོན་ཏན་ལ་འགོད་པ་དང༌། ཡོན་ཏན་ཅན་ལ་ཕན་འདོགས་པར་བྱེད་དོ། །གཉིས་པ་ནི་ ༼༤༠༽ བློན་པོ་ཆེན་པོ་དེ་ལོག་པར་མི་སྤྱོད་པས་བཙུན་མོའི་ནང་དུ་འགྲོ་བ་དང༌། བློ་གཏད་ཐུབ་པས་མཛོད་ཐམས་ཅད་ཀྱི་སྤྱན་བྱེད་པ་དང༌། གསང་གཏམ་ལ་ཡིད་བརྟན་དུ་རུང་བ་དང༌། ལོངས་སྤྱོད་ཀྱི་བགོ་བཤའ་ལ་དབང་བ་བཞིན་དུ་བྱང་ཆུབ་སེམས་དཔའ་ས་བཅུ་པ་ལ་གནས་པ་དེ་ཡང་ཕ་རོལ་ཏུ་ཕྱིན་པ་བཅུ་རྫོགས་པ་ལ་འཇུག་པ་སྟེ་སྤྱོད་པའི་ཕྱིར་དང༌། བྱང་ཆུབ་ཆེན་པོའི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་བརྡལ་བ་སྟེ་མདོ་སྡེ་རྣམས་ལས་བསྟན་པ་དེ་རྣམས་ལ་རྟག་ཏུ་སྤྱན་བྱེད་པ་སྟེ་དེ་དག་ཇི་ལྟ་བ་བཞིན་དུ་རྟོགས་ཤིང་མི་བརྗེད་པར་བྱེད་པ་དང༌། སྐུ་གསུང་ཐུགས་ཀྱི་གསང་བའི་གནས་རྣམ་པ་གསུམ་དུས་རྟག་ཏུ་ཡང་དག་པར་འཛིན་པར་བྱེད་པ་དང༌། སེམས་ཅན་མང་པོ་ལ་ཕན་པ་དང་བདེ་བའི་དོན་རྟག་ཏུ་སྟེ་ཚེ་རབས་ཐམས་ཅད་དུ་སྐད་ཅིག་ཀྱང་རྒྱུན་མི་ཆད་པར་རབ་ཏུ་བྱེད་པའི་ཕྱིར་བློན་པོ་ཆེན་པོ་དང་འདྲའོ། །གསུམ་པ་རྟོགས་པའི་ཁྱད་པར་ནི་དང་པོ་ཆོས་འདི་ལ་མོས་པའི་དུས་ཉིད་ན་བསོད་ནམས་ཀྱི་ཕུང་པོ་ཆེན་པོ་འཐོབ་སྟེ། རྒྱུད་བླ་མ་ལས། བློ་ལྡན་རྒྱལ་བའི་ཡུལ་འདི་ལ་མོས་པ། །སངས་རྒྱས་ཡོན་ཏན་ཚོགས་ཀྱི་སྣོད་འགྱུར་ཏེ། །བསམ་མེད་ཡོན་ཏན་ཚོགས་ལ་མངོན་དགའ་བས། །སེམས་ཅན་ཀུན་གྱི་བསོད་ནམས་ཟིལ་གྱིས་གནོན། །ཞེས་གསུངས་པ་བཞིན་ནོ། །སེམས་བསྐྱེད་པ་ན་སྲིད་པ་གསུམ་གྱི་བླ་མར་འགྱུར་ཏེ།

གང་གི་ཚེ་ན་ཁྱོད་ཀྱི་ཐུགས། །དང་པོ་བསྐྱེད་པ་དེ་ཡི་ཚེ། །ཁྱོད་ནི་འཇིག་རྟེན་ཐམས་ཅད་ཀྱི། །མཆོད་གནས་བླ་ན་མེད་བཞུགས་ལགས། །ཞེས་གསུངས་པ་བཞིན་ནོ། །མོས་སྤྱོད་དུ་ ༼༤༡༽ བསམ་བཞིན་དུ་གཞན་དོན་དུ་གང་འདོད་པར་སྐྱེ་བས་སྲིད་པའི་བདེ་བ་ཐོབ་པ་དང༌། ས་དང་པོར་བདག་གཞན་མཉམ་པ་ཉིད་དུ་རྟོགས་པས་སྡུག་བསྔལ་གྱི་ཕུང་པོ་ཆེན་པོ་རབ་ཏུ་ཞི་བར་བྱེད་པ་དང༌། ས་བརྒྱད་པར་མི་སྐྱེ་བའི་ཆོས་ལ་བཟོད་པ་ཐོབ་པ་ན་རྣམ་པར་མི་རྟོག་པའི་ཡེ་ཤེས་ལྷུན་གྱིས་གྲུབ་པ་ཐོབ་པས་བློ་མཆོག་གི་བདེ་བ་ཐོབ་བོ། །སངས་རྒྱས་པ་ན་ཆོས་ཀྱི་སྐུ་དེ་མདོའི་སྡེ་ལ་སོགས་པའི་ཆོས་མང་པོའི་ཕུང་པོ་སྟེ་འབྱུང་གནས་སུ་གྱུར་ཅིང་སྤངས་རྟོགས་མཐར་ཕྱིན་པས་ན་མཆོག་རབ་ཕུང་པོ་ལྷག་མེད་དུ་ཡང་མི་ཟད་པས་ན་རྟག་པའི་སྐུ་སྟེ། རྒྱུད་བླ་ལས། འཆི་མེད་ཞི་བའི་གནས་ཐོབ་ལ། །འཆི་བདུད་རྒྱུ་བ་མེད་པའི་ཕྱིར། །འདུས་མ་བྱས་པའི་རང་བཞིན་ཕྱིར། །ཐུབ་པ་གདོད་ནས་རབ་ཞིའི་ཕྱིར། །རྟག་པ་སྐྱབས་མེད་རྣམས་ཀྱི་ནི། །སྐྱབས་ལ་སོགས་པར་འཐད་ཕྱིར་རོ། །ཞེས་པ་ལྟར་རོ། །དེ་ནི་སྟོབས་དང་མི་འཇིགས་པ་ལ་སོགས་པ་དགེ་བའི་ཚོགས་དཔག་ཏུ་མེད་པ་དང་ལྡན་པ་ཡིན་ལ། དེ་ལྟ་བུའི་ཆོས་སྐུ་དེ་ཡང་སྒྲིབ་པ་གཉིས་བག་ཆགས་དང་བཅས་པ་བཟློག་ཅིང༌། སྒྲིབ་པ་གཉིས་སྤངས་པས་སྲིད་པ་ལས་གྲོལ་ཞིང་ཕྲིན་ལས་རྒྱུན་མི་ཆད་པས་ཞི་བའི་མཐའ་ལས་ཀྱང་རྣམ་པར་གྲོལ་བ་ཐོབ་པ་ཡིན་ནོ། །བཞི་པ་ཟིལ་གནོན་གྱི་ཁྱད་པར་ནི་བློ་ལྡན་བྱང་ཆུབ་སེམས་དཔས་ཉན་ཐོས་ཀྱི་ཚོགས་རང་སངས་རྒྱས་དང་བཅས་པ་རྣམས་ཟིལ་གྱིས་གནོན་ནོ། །གང་གིས་ཞེ་ན། དགེ་བ་རྒྱ་ཆེན་པོ་ལ་སོགས་པས་སོ། །ཚུལ་ཇི་ལྟར་ཞེ་ན། དགེ་བ་དེའི་ཁྱད་པར་ཡང་མོས་སྤྱོད་དུ་འཇིག་རྟེན་པའི་དགེ་བ་བསམ་པ་སེམས་བསྐྱེད་རྒྱ་ 

༼༤༢༽ ཆེན་པོ་དང༌། ས་དང་པོར་འཇིག་རྟེན་མ་ཡིན་པ་སྟེ་འཇིག་རྟེན་ལས་འདས་པའི་ཡེ་ཤེས་ཀྱིས་བདག་གཞན་མཉམ་པ་ཉིད་དུ་རྟོགས་པས་སྦྱོར་བ་རང་གཞན་གྱི་དོན་རྒྱ་ཆེན་པོ་དང༌། ས་གཉིས་པ་ནས་བདུན་པའི་བར་དུས་དང་ཕ་རོལ་ཏུ་ཕྱིན་པའི་ཡོན་ཏན་མཐའ་ཡས་ཤིང་རྟག་ཏུ་རྒྱུན་མི་ཆད་པས་སེམས་ཅན་ཡོངས་སུ་སྨིན་པར་བྱེད་པ་དང༌། དག་པའི་ས་གསུམ་དུ་དགེ་བ་ཟད་མི་ཤེས་པའི་སྟོབས་ཀྱིས་རྣམ་པར་མི་རྟོག་པ་ལ་སོགས་པ་བཞི་ལ་དབང་འབྱོར་པ་ཐོབ་སྟེ། དབང་འབྱོར་པ་རྙེད་པ་དེ་ནི་ཉན་རང་ལྟར་ཕུང་པོ་ཞི་བས་ཡོན་ཏན་ཟད་པར་མི་འགྱུར་པས་ན་ཟད་མི་ཤེས་པས་སོ། །ས་མཚམས་དེ་ལྟར་ཡིན་པར་ཡང༌། །སེམས་ཅན་རྣམས་ཡོངས་སྨིན་བྱེད་དང༌། །ཞེས་པའི་འགྲེལ་པར་སེམས་ཅན་རྣམས་ཡོངས་སུ་སྨིན་པར་བྱེད་པ་ནི་ས་ལ་ཞུགས་པའི་ས་བདུན་པའི་བར་ལ་རིག་པར་བྱའོ་ཞེས་བཤད་ཅིང༌། དབང་དེ་མི་གཡོ་ལ་སོགས་པའི། །ས་གསུམ་ལ་ནི་རྣམ་བཞི་སྟེ། །ཞེས་གསུངས་པས་འཇིག་རྟེན་མ་ཡིན་ཞེས་པ་ས་དང་པོ་ལ་ཤུགས་ཀྱིས་ཐོབ་བོ། །བཞི་པ་སྐྱབས་འགྲོ་གཏན་ལ་དབབ་པ་ནི་ཐེག་ཆེན་གྱི་སྐྱབས་འགྲོ་འདིའི་ངོ་བོ་ནི་སངས་རྒྱས་དེ་དངོས་ཐོབ་པར་འདོད་པས་དཀོན་མཆོག་གསུམ་ལ་བསྟེན་པར་ཁས་ལེན་པ་ཡིན་ལ། དེ་ཡང་རྒྱུ་སེམས་ཅན་ལ་སྙིང་བརྩེ་བ་ལས་བྱུང་བར་རིག་པར་བྱའོ། །དེ་ལས་འབྲས་བུ་རྣམ་པ་ཀུན་མཁྱེན་ཐོབ་ཅིང༌། ལས་ནི་སེམས་ཅན་ལ་གཏན་དུ་ཕན་པ་དང༌། འཕྲལ་དུ་བདེ་བ་བྱེད་ལ། གཞན་དོན་གྱི་དཀའ་སྤྱད་ལ་སྐྱོ་བ་མེད་པའོ། །ལྡན་པ་ནི་གདུལ་བྱ་རྣམས་འཁོར་བ་ལས་ངེས་པར་འབྱུང་བའི་ཐབས་ལ་ཐེག་པ་གསུམ་ཀ་བསྟན་པས་ཐེག་པ་གསུམ་གྱི་ ༼༤༣༽ རིགས་ཅན་ཀུན་གྱིས་རྟོན་པའི་ཡོན་ཏན་དང་རྟག་ཏུ་ལྡན་ལ། འཇུག་པའི་དོན་ནི་མོས་སྤྱོད་དུ་དགེ་བའི་བཤེས་གཉེན་ལ་སོགས་པ་ལས་ཐོབ་པ་བརྡ་ལས་བྱུང་བ་སྟེ་རགས་པ་དང༌། ས་དང་པོ་ཐོབ་ནས་ཆོས་ཉིད་ཀྱིས་ཐོབ་པ་སྟེ་ཕྲ་བ་ཡིན་ཏེ། དེ་ལྟར་ཁྱད་པར་དྲུག་དང་ལྡན་པའི་བློ་ལྡན་རྣམས་ཀྱི་སྐྱབས་འགྲོ་འདི་ནི་སྐྱབས་འགྲོ་ཐམས་ཅད་ཀྱི་ནང་ནས་མཆོག་ཡིན་ནོ། །གཉིས་པ་ཆེ་བ་ནི་ཐེག་ཆེན་གྱི་སྐྱབས་སུ་འགྲོ་བ་འདིར་སོང་ན་དོན་ཆེན་པོ་དང་ལྡན་པ་ཡིན་ཏེ།

ཅིའི་ཕྱིར་ཞེ་ན། དེ་ལྟར་སྐྱབས་སུ་སོང་བའི་གང་ཟག་དེ་ནི་རང་དོན་དུ་རྟོག་གེ་དང༌། གྲངས་དང༌། དུས་ཀྱིས་དཔག་ཏུ་མེད་པས་ན་ཚད་མེད་པའི་ཡོན་ཏན་གྱི་ཚོགས་འཕེལ་བར་བྱེད་ཅིང༌། གཞན་དོན་ལ་བསམ་པའི་སྒོ་ནས་འགྲོ་བ་འདི་ལ་སྡུག་བསྔལ་དང་བྲལ་བར་འདོད་པའི་སྙིང་རྗེའི་བསམ་པས་ཁྱབ་ཅིང༌། སྦྱོར་བའི་སྒོ་ནས་ཉན་རང་ལས་ཁྱད་པར་དུ་འཕགས་པས་ན་མཚུངས་པ་མེད་པའི་འཕགས་པ་ཆེན་པོ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཐེག་ཆེན་གྱི་ཆོས་ཀྱང་རྒྱས་པར་བྱེད་པའི་ཕྱིར་རོ། །སྐྱབས་འགྲོའི་སྐབས་བཤད་ཟིན་ཏོ།། །།དེ་ལྟར་སྐྱབས་འགྲོ་བསྟན་ནས་སྐྱབས་འགྲོའི་ཡོན་ཏན་དེ་དག་ཐེག་ཆེན་གྱི་རིགས་ཅན་ཁོ་ནས་ཐོབ་པས་དེའི་རྗེས་ལ་རིགས་ཀྱི་ལེའུ་སྟོན་ཏོ། །དེ་ལ་གཉིས་ཏེ། དངོས་དང༌། རྩོད་པ་སྤང་བའོ། །དངོས་ལ་བཞི་སྟེ་རིགས་ཡོད་པའི་དབྱེ་བ་དང༌། མེད་པའི་དབྱེ་བ་དང༌། རིགས་ཡོད་པའི་ཆེ་བ་དང༌། འབྲས་བུའི་སྒོ་ནས་རིགས་མཆོག་ཏུ་བསྟན་པའོ། །དང་པོ་ལ་གཉིས་ལས། མདོར་བསྟན་པ་ནི། རིགས་ཐ་དད་ཡོད་པར་སྒྲུབ་པ་དང༌། དེ་དག་གི་ནང་ནས་ཐེག་ཆེན་གྱི་ ༼༤༤༽ རིགས་མཆོག་ཏུ་བསྟན་པ་དང༌། རིགས་ཀྱི་མཚན་ཉིད་དང༌། ཐེག་ཆེན་གྱི་རིགས་ཡོད་པ་སད་པའི་རྟགས་དང༌། རིགས་ཀྱི་རབ་ཏུ་དབྱེ་བ་དང༌། རིགས་རྒྱས་པ་ལ་བར་དུ་གཅོད་པར་བྱེད་པའི་ཉེས་དམིགས་དང༌། རིགས་ཀྱི་ཕན་ཡོན་དང༌། ཐུན་མོང་གི་ཡོན་ཏན་སྐྱེད་པ་གསེར་གྱི་རིགས་ཀྱི་དཔེ་དང༌། ཐུན་མོང་མ་ཡིན་པའི་ཡོན་ཏན་སྐྱེད་པ་རིན་པོ་ཆེའི་རིགས་ཀྱི་དཔེ་སྟེ། དཔེ་རྣམ་པ་གཉིས་ཏེ། རེ་རེ་ལ་ཡང་རྣམ་པ་བཞི་བཞི་ཡོད་དོ། །རྒྱས་པར་བཤད་པ་ལ་དོན་དགུ་པོ་དེ་ཉིད་རིམ་པ་ལྟར་སྟོན་པ་ལས་དང་པོ་རིགས་ཐ་དད་ཡོད་པར་སྒྲུབ་པ་ནི། སེམས་ཅན་རྣམས་ནི་ཁམས་སྣ་ཚོགས་པ་ཅན་ཡིན་པས་ཁམས་ཀྱི་དབྱེ་བ་དཔག་ཏུ་མེད་པ་ཡོད་དེ། བ་རུ་རའི་མདོ་ལས། དགེ་སློང་དག་དཔེར་ན་བ་རུ་རའི་ཕུང་པོ་འཕང་དུ་ཡང་དཔག་ཚད་ཙམ་རྒྱར་ཡང་དཔག་ཚད་ཙམ་ཞིག་ཡོད་པར་གྱུར་ལ་བ་རུ་རའི་ཕུང་པོ་དེ་ལས་འགའ་ཞིག་གིས་ལོ་བརྒྱ་བརྒྱ་འདས་ཤིང་བ་རུ་ར་འདི་ནི་ཁམས་ཆེ་གེ་མོ་ཞིག་ཏུ་དོར་རོ། །བ་རུ་ར་འདི་ནི་ཁམས་ག་གེ་མོ་ཞིག་ཏུ་དོར་རོ་ཞེས་ཟེར་ན་བ་རུ་རའི་ཕུང་པོ་དེ་ནི་མྱུར་བ་ཁོ་ནར་ཟད་པ་དང༌།

ཡོངས་སུ་གཏུགས་པར་འགྱུར་གྱི་ཁམས་ནི་དེ་ལྟར་ཡོངས་སུ་གཏུགས་པ་མ་ཡིན་ནོ་ཞེས་གསུངས་པས་ཐེག་པ་གསུམ་གྱི་རིགས་ཐ་དད་པ་ཡོད་དོ། །ཞེས་པ་ལུང་གི་སྒྲུབ་བྱེད་གཅིག་དང༌། ཡང་གཞིའི་དུས་ན་འགའ་ཞིག་གཞན་གྱིས་མ་བསྐུལ་བཞིན་དུ་དང་པོ་ཉིད་ནས་རང་ཉིད་ཐེག་པ་གང་རུང་ཞིག་ལ་མོས་པ་དང༌། ཡང་ལམ་གྱི་དུས་ན་རྐྱེན་གྱི་དབང་གིས་ཐེག་ཆེན་ལྟ་བུ་ཞིག་ལ་མོས་པ་བསྐྱེད་ཀྱང་ལ་ལ་ངེས་པར་སྒྲུབ་ཅིང་ལ་ལ་མི་སྒྲུབ་པས་སྒྲུབ་པ་ཐ་དད་པའི་དབྱེ་བ་ཡོད་པ་ ༼༤༥༽ དང༌། འབྲས་བུའི་དུས་ན་མཐར་ཐུག་གི་འབྲས་བུ་ཐ་དད་པ་གསུམ་དམིགས་པའི་ཕྱིར་ཐེག་པ་གསུམ་གྱི་རིགས་ཐ་དད་ཡོད་དོ། །གཉིས་པ་ཐེག་ཆེན་གྱི་རིགས་མཆོག་ཏུ་སྒྲུབ་པ་ནི། ཐེག་ཆེན་གྱི་རིགས་དེ་ལ་བརྟེན་པའི་དགེ་བས་སྒྲིབ་པ་གཉིས་ཀྱི་གཉེན་པོ་བྱེད་པས་ཉན་རང་ལས་ཁྱད་པར་དུ་འཕགས་པ་དང༌། སྟོབས་ལ་སོགས་པའི་ཡོན་ཏན་ཐམས་ཅད་ཀྱི་རྒྱུ་བྱེད་པ་དང༌། རང་གཞན་གཉིས་ཀའི་དོན་ཆེན་པོ་བྱེད་པ་དང༌། ཕུང་པོ་ལྷག་མེད་དུ་ཡང་ཡོན་ཏན་མི་ཟད་པའི་རྒྱུ་མཚན་ཏེ་བཞི་པོ་དེའི་ཕྱིར་ཐེག་ཆེན་གྱི་རིགས་དེ་ཉན་རང་གི་རིགས་བས་མཆོག་ཡིན་ནོ། །གསུམ་པ་རིགས་ཀྱི་མཚན་ཉིད་ལ། མཚན་གཞི་ནི་བྱང་ས་ལས། དེ་ལ་རང་བཞིན་གྱིས་གནས་པའི་རིགས་ནི་བྱང་ཆུབ་སེམས་དཔའ་རྣམས་ཀྱི་སྐྱེ་མཆེད་དྲུག་གི་ཁྱད་པར་གང་ཡིན་པ་སྟེ། དེ་ནི་གཅིག་ནས་གཅིག་ཏུ་བརྒྱུད་དེ་འོངས་པ་ཐོག་མ་མེད་པའི་དུས་ཅན་ཆོས་ཉིད་ཀྱིས་ཐོབ་པ་དེ་ལྟ་བུ་ཡིན་ནོ། །དེ་ལ་ཡང་དག་པར་བསྒྲུབས་པའི་རིགས་ནི་སྔོན་དགེ་བའི་རྩ་བ་གོམས་པར་བྱས་པའི་སྟོབས་ཀྱིས་ཐོབ་པ་གང་ཡིན་པ་སྟེ་ཞེས་གསུངས་པས་བྱང་ཆུབ་སེམས་དཔའི་རང་བཞིན་གྱི་རིགས་ནི་ཡིད་ཀྱི་སྐྱེ་མཆེད་ཀུན་གཞིའི་རྣམ་པར་ཤེས་པ་རྐྱེན་དང་ཕྲད་ན་སྒྲིབ་པ་གཉིས་འདག་རུང་དུ་འདུག་པ་དེ་ཡིན་ཞིང༌། དེ་ཉིད་ལ་དེ་བཞིན་གཤེགས་པའི་སྙིང་པོ་ཞེས་ཀྱང་ཟེར་ཏེ། ལང་ཀར་གཤེགས་པ་ལས།

དེ་བཞིན་གཤེགས་པའི་སྙིང་པོ་ནི། །རྣམ་ཤེས་བདུན་དང་ལྡན་པར་ཡང༌། །འཛིན་པ་གཉིས་ཀྱིས་རབ་འཇུག་སྟེ། །ཡོངས་སུ་ཤེས་པས་ལྡོག་ ༼༤༦༽ པར་འགྱུར། །ཞེས་གསུངས་ཤིང༌། འཐུག་པོ་བཀོད་པ་ལས། ས་རྣམས་སྣ་ཚོགས་ཀུན་གཞི་སྟེ། །བདེ་གཤེགས་སྙིང་པོ་དགེ་བའང་དེ། །སྙིང་པོ་དེ་ལ་ཀུན་གཞིའི་སྒྲས། །དེ་བཞིན་གཤེགས་པ་སྟོན་པར་མཛད། །ཅེས་གསུངས་སོ། །རྒྱས་པའི་རིགས་ནི་རང་བཞིན་གྱི་རིགས་དེ་དགེ་བས་གསོས་བཏབ་པ་ཡིན་ནོ། །དེ་གཉིས་ནི་གོ་རིམ་བཞིན་དུ་རྟེན་དང་བརྟེན་པ་ཡིན་ཞིང་རང་བཞིན་གྱི་རིགས་ཙམ་དེ་རྒྱུར་ཡོད་ལ་ཡོན་ཏན་མངོན་དུ་མ་གྱུར་པས་འབྲས་བུར་མེད་ཅིང༌། རྒྱས་པའི་རིགས་གཉིས་ཀར་ཡོད་དོ། །སྒྲའི་དོན་ནི་གོ་ཏྲ་ཞེས་པའི་སྒྲ་ལས་དྲངས་ན་འདི་ལས་ཡོན་ཏན་སྒྲོལ་ཞིང་འབྱུང་བའི་ཕྱིར་ན་རིགས་ཞེས་བྱ་སྟེ་མཚན་ཉིད་ཀྱང་དེ་ཉིད་ཡིན་ནོ། །བཞི་པ་ཐེག་ཆེན་གྱི་རིགས་ཡོད་པ་སད་པའི་རྟགས་ནི། ཐེག་ཆེན་གྱི་ལམ་ལ་སྦྱོར་བའི་སྔོན་ཉིད་དུ་ཡང་བསམ་པའི་ཡོན་ཏན་རང་བཞིན་གྱིས་སྙིང་རྗེ་ཆེ་བ་དང༌། ཐེག་ཆེན་གྱི་ཆོས་ལ་མོས་པ་དང༌། སྦྱོར་བའི་ཡོན་ཏན་གཞན་དོན་གྱི་དཀའ་སྤྱད་བཟོད་པ་དང༌། སྦྱིན་པ་ལ་སོགས་པའི་དགེ་བ་ཡང་དག་པར་སྤྱོད་པ་ནི་རིགས་ཀྱི་རྟགས་སུ་ངེས་པར་བཤད་དོ། །ལྔ་པ་རིགས་ཀྱི་རབ་ཏུ་དབྱེ་བ་ནི། རིགས་ལ་ཕྱེ་ན་ངེས་པ་དང་མ་ངེས་པ་གཉིས་ཡིན་ཞིང་དེའི་དོན་ཡང་རྐྱེན་རྣམས་ཀྱིས་མི་འཕྲོགས་པ་སྟེ་གཞན་དུ་སྒྱུར་མི་ནུས་པ་དང༌། འཕྲོགས་པ་ཉིད་དེ་གཞན་དུ་སྒྱུར་བར་ནུས་པ་སྟེ། མདོར་ན་རིགས་ཀྱི་དབྱེ་བ་དེ་ནི་མིང་གི་སྒོ་ནས་རྣམ་པ་བཞི་ཡིན་ལ་ངོ་བོ་ནི་གཉིས་ཡིན་ནོ། །དྲུག་པ་ཉེས་དམིགས་ནི། ཉོན་མོངས་པ་གོམས་ཤིང་དེ་ལ་ཉེས་དམིགས་སུ་མི་ལྟ་བ་དང༌། མི་དགེ་ ༼༤༧༽ བ་དང༌། དགེ་བ་བཟང་པོ་ལས་བཟློག་ནས་དམན་པ་ལ་སྦྱོར་བའི་གྲོགས་ངན་པ་དང་འགྲོགས་པ་དང༌། ཡོ་བྱད་ཀྱིས་ཕོངས་ནས་ལམ་གྲུབ་མི་ནུས་པ་དང༌།

གཞན་གྱི་དབང་དུ་གྱུར་ནས་ལམ་སྒྲུབ་དབང་མེད་པ་སྟེ། མདོར་ན་རིགས་ཀྱི་ཡོན་ཏན་སྐྱེ་བ་ལ་བར་དུ་གཅོད་པའི་ཉེས་དམིགས་དེ་དག་ནི་རྣམ་པ་བཞིར་ཤེས་པར་བྱའོ། །བདུན་པ་ཕན་ཡོན་ནི། ཐེག་ཆེན་གྱི་རིགས་དང་ལྡན་པ་དེས་གལ་ཏེ་མི་དགེ་བ་བྱས་ཀྱང་དུས་རིང་མོ་ཞིག་ནས་ངན་སོང་དུ་འགྲོ་བ་སྲིད་ཀྱི་མྱུར་དུ་མི་འགྲོ་ཞིང༌། གལ་ཏེ་སོང་ན་ཡང་མྱུར་དུ་ཐར་པ་དང༌། ངན་སོང་དེར་གནས་པ་ན་ཡང་སྡུག་བསྔལ་ཆུང་ངུ་ཙམ་མྱོང་གི་ཆེན་པོ་མི་མྱོང་བ་དང༌། མི་དགེ་བའི་ལས་རྣམས་ཀྱིས་ཡིད་སྐྱོ་བ་དང་བཅས་ཤིང་ངན་སོང་ན་གནས་པའི་སེམས་ཅན་རྣམས་སྨིན་པར་བྱེད་དོ། །ངན་སོང་དུ་སྐྱེས་ཀྱང་ཕན་ཡོན་འདི་དག་འབྱུང་ན་གཞན་དུ་ལྟ་ཅི་སྨྲོས་ཞེས་པའི་དོན་ཏོ། །བརྒྱད་པ་ཐུན་མོང་གི་ཡོན་ཏན་སྐྱེད་པ་གསེར་གྱི་རིགས་ཀྱི་དཔེ་ནི། གསེར་གྱི་རིགས་ཏེ་འབྱུང་ཁུངས་བཟང་པོ་ལས་གསེར་མང་པོ་དང༌། རང་བཞིན་གྱིས་འོད་གསལ་བ་དང༌། གློ་བུར་གྱི་དྲི་མ་མེད་པ་དང༌། ཇི་ལྟར་འདོད་པ་བཞིན་ལས་སུ་རུང་བ་འབྱུང་བ་བཞིན་དུ་ཐེག་ཆེན་གྱི་རིགས་དེ་ཡང་ཐུན་མོང་གི་ཡོན་ཏན་གྱི་འབྱུང་གནས་སུ་ཤེས་པར་བྱའོ། །ཅིའི་ཕྱིར་ཞེ་ན། དགེ་བ་དཔག་ཏུ་མེད་པའི་གནས་དང༌། བདག་མེད་རྟོགས་པའི་ཡེ་ཤེས་དང༌། ཉོན་མོངས་པའི་དྲི་མ་མེད་པའི་སྤངས་པ་དང་ལྡན་པ་དང༌། མངོན་པར་ཤེས་པ་ལ་སོགས་པ་མཐུ་རྣམས་ཀྱི་ཡང་གནས་ཡིན་པའི་ཕྱིར་རོ། །དགུ་པ་ཐུན་མོང་མ་ཡིན་པའི་ཡོན་ཏན་ ༼༤༨༽ སྐྱེད་པ་རིན་པོ་ཆེའི་རིགས་ཀྱི་དཔེ་ནི། རིན་པོ་ཆེ་མཆོག་གི་རིགས་ཏེ་འབྱུང་ཁུངས་ནས་རིན་པོ་ཆེ་རིགས་དང་ལྡན་པ་དང༌། ཁ་དོག་དང༌། དབྱིབས་དང༌། ཚད་ཕུན་སུམ་ཚོགས་པ་འབྱུང་བ་བཞིན་དུ་ཐེག་ཆེན་གྱི་རིགས་དེ་ཡང་ཉན་རང་ལ་སོགས་པ་དང་ཐུན་མོང་མ་ཡིན་པའི་ཡོན་ཏན་གྱི་འབྱུང་གནས་སུ་ཤེས་པར་བྱའོ། །ཅིའི་ཕྱིར་ཞེ་ན། བྱང་ཆུབ་ཆེན་པོ་སངས་རྒྱས་ཀྱི་ཡེ་ཤེས་ཀྱི་རྒྱུ་མཚན་ཏེ་རྟེན་ཡིན་པའི་ཕྱིར་དང༌།

མེ་ལོང་ལྟ་བུ་ལ་སོགས་པ་ཡེ་ཤེས་ཆེན་པོ་བཞི་དང༌། རྡོ་རྗེ་ལྟ་བུ་ལ་སོགས་པ་ཏིང་ངེ་འཛིན་ཁྱད་པར་དུ་འཕགས་པ་དང༌། སེམས་ཅན་མང་པོའི་སྨིན་གྲོལ་གྱི་དོན་གྱི་གནས་བྱེད་པའི་ཕྱིར་རོ། །རིགས་མེད་པའི་དབྱེ་བ་ནི། གང་ཟག་ལ་ལ་གཅིག་ཏུ་མཚམས་མེད་པ་ལ་སོགས་པ་ཉེས་པར་སྤྱོད་པ་བྱེད་པར་ངེས་པ་ཡོད་ཅིང༌། ལ་ལ་སྐུར་འདེབས་ཀྱི་ལོག་ལྟ་སྐྱེས་ནས་དཀར་པོའི་ཆོས་དགེ་བའི་རྩ་བ་རྣམས་ཀུན་ཏུ་བཅོམ་པ་དང༌། ལ་ལ་བསོད་ནམས་ཆ་མཐུན་གྱི་དགེ་བ་ཙམ་ཡོད་ཀྱང་ཐར་པའི་ཆ་མཐུན་གྱི་དགེ་བ་མེད་པ་དང༌། འགའ་ཞིག་དཀར་པོ་ཐར་པ་ཆ་མཐུན་གྱི་དགེ་བ་དམན་པ་ཙམ་ཞིག་ཡོད་ཀྱང་ཚོགས་རྫོགས་པར་བྱེད་པའི་རྐྱེན་ཤིན་ཏུ་ཞན་པ་སྟེ། འདི་ནི་ནོར་ཆུང་བ་ལ་ནོར་མེད་ཅེས་པ་ལྟར་དམན་པ་ལ་དགག་པའི་སྒྲ་སྦྱར་བ་ཡིན་ནོ། །བཞི་པོ་འདིས་ཡུན་རིང་པོར་ཐར་པ་མི་ཐོབ་པས་རེ་ཞིག་རིགས་མེད་པ་ཡིན་ལ། གཏན་དུ་རིགས་ཆད་པ་ནི་གཏན་ནས་ཐར་པའི་རྒྱུ་དང་བྲལ་བ་ཀུན་གཞི་ལ་ཐར་པའི་ས་བོན་གཏན་ནས་མེད་པ་ཡིན་ནོ། །རིགས་ཡོད་པའི་ཆེ་བ་ནི་ཤེས་རབ་ཟབ་ཅིང་ཐབས་རྒྱ་ཆེར་བཤད་པ་ཡུལ་གཞན་ལ་ཕན་པའི་ཕྱིར་བསྟན་པའི་ཆོས་ཐེག་པ་ཆེན་པོ་ལ་དོན་ལེགས་པར་མི་ཤེས་ ༼༤༩༽ བཞིན་དུ་ཡང་མོས་པ་ཤིན་ཏུ་རྒྱ་ཆེན་པོ་འབྱུང་བ་དང༌། གཞན་དོན་བསྒྲུབ་པ་ལ་བཟོད་ཅིང་མི་སྐྱོ་བ་དང༌། ཐེག་ཆེན་གྱི་རིགས་ལྡན་དེ་དག་ཐ་མ་ཉན་རང་དང་འཇིག་རྟེན་པ་གཉིས་ལས་མཆོག་ཏུ་གྱུར་པའི་བྱང་ཆུབ་ཆེན་པོ་ཕུན་སུམ་ཚོགས་པ་ཐོབ་པར་འགྱུར་བ་གང་ཡིན་པ་དེ་ནི། དང་པོ་གཉིས་པོ་དེ་བྱང་ཆུབ་སེམས་དཔའི་རང་བཞིན་གྱི་རིགས་ཡོན་ཏན་དང་ལྡན་པ་དེ་ལས་འབྱུང་བ་ཡིན་ཏེ། ཐ་མ་ནི་རྒྱས་པའི་རིགས་ལས་འབྱུང་བར་ཤེས་པར་བྱའོ། །འབྲས་བུའི་སྒོ་ནས་རིགས་མཆོག་ཏུ་སྒྲུབ་པ་ནི། སྟོབས་ལ་སོགས་པའི་ཡོན་ཏན་ཤིན་ཏུ་རྒྱ་ཆེན་པོ་དང་ལྡན་པའི་བྱང་ཆུབ་ཀྱི་ཤིང་སྐྱེད་པར་བྱེད་པའི་ཕྱིར་དང༌། བདེ་བ་ཆེན་པོ་སྐྱེད་པ་དང་སྡུག་བསྔལ་ཆེན་པོ་ཞི་བ་ཐོབ་པར་བྱ་བའི་ཕྱིར་ས་བཅུའི་ཡལ་འདབ་དང༌།

བདག་དང་གཞན་ལ་ཕན་པ་དང་བདེ་བ་བྱེད་པའི་ཕྲིན་ལས་ཀྱི་འབྲས་བུ་འབྱུང་བའི་ཕྱིར་ཐེག་ཆེན་གྱི་རིགས་མཆོག་དེ་ནི་ལྗོན་ཤིང་གི་རྩ་བ་བཟང་པོ་ལྟ་བུ་ཡིན་ནོ། །རྩོད་པ་སྤང་བ་ནི། འོ་ན་འདིར་རིགས་མེད་པ་དང་ཐེག་པ་གསུམ་གྱི་རིགས་ཐ་དད་ཡོད་པར་གསུངས་པ་དང༌། རྒྱུད་བླ་མ་ལས། སེམས་ཅན་ཐམས་ཅད་སངས་རྒྱས་ཀྱི་རིགས་ཅན་ཁོ་ན་ཡིན་པར་གསུངས་པ་གཉིས་འགལ་ལོ་ཞེ་ན་མི་འགལ་ཏེ། གཞུང་འདིར་ཐེག་པ་གསུམ་གྱི་རིགས་ཐ་དད་པ་དང༌། རིགས་མ་ངེས་པ་དང༌། རིགས་ཆད་པ་ལ་སོགས་པ་བཤད་པ་ནི་དགོངས་འགྲེལ་ལ་སོགས་པའི་མདོའི་རྗེས་སུ་འབྲང་བ་ཡིན་ལ། རྒྱུད་བླ་མར་སེམས་ཅན་ཐམས་ཅད་སངས་རྒྱས་ཀྱི་རིགས་ཅན་ཁོ་ན་ཡིན་པར་གསུངས་པ་ནི། དེ་བཞིན་གཤེགས་པའི་སྙིང་པོ་ལ་སོགས་པའི་མདོའི་རྗེས་ ༼༥༠༽ སུ་འབྲངས་ནས་གསུངས་པས་མདོ་ཐ་དད་ཀྱི་དགོངས་པ་གཏན་ལ་ཕབ་པ་ཡིན་པའི་ཕྱིར་རོ། །འོ་ན་མདོ་དེ་དག་ཉིད་འགལ་ལོ་ཞེ་ན། རིགས་ཆད་ཡོད་པར་གསུངས་པ་ནི་འཁོར་བ་ལ་ཕྱི་མཐའ་མེད་པས་གཏན་ནས་ཐར་པ་མི་ཐོབ་པའི་སེམས་ཅན་ཡོད་པ་ལ་དགོངས་པ་ཡིན་ལ། མེད་པར་གསུངས་པ་ནི་རིགས་ཤེས་བྱ་བ་ནི་དེ་བཞིན་གཤེགས་པའི་སྙིང་པོ་ཡིན་ལ་དེ་སེམས་ཅན་ཐམས་ཅད་ལ་ཡོད་པ་ལ་དགོངས་པ་ཡིན་ནོ། །འོ་ན་མདོ་དེ་དག་གི་རྗེས་སུ་འབྲངས་ན་དེ་བཞིན་གཤེགས་པའི་སྙིང་པོ་ཞེས་བྱ་བ་དེ་ཉིད་གང་ཡིན་ཞེ་ན། སེམས་ཀྱི་ཆོས་ཉིད་དེ་བཞིན་ཉིད་ཡིན་ནོ། །འོ་ན་མདོ་དེ་དག་གི་དགོངས་པའི་རིགས་དེ་བཞིན་གཤེགས་པའི་སྙིང་པོ་ཡིན་པར་གང་གིས་གྲུབ་ཅེ་ན། དེ་དག་གི་དགོངས་པ་འགྲེལ་བར་བྱེད་པའི་རྒྱུད་བླ་མ་ལས། རྫོགས་སངས་སྐུ་ནི་འཕྲོ་ཕྱིར་དང༌། །དེ་བཞིན་ཉིད་དབྱེར་མེད་ཕྱིར་དང༌། །རིགས་ཡོད་ཕྱིར་ན་ལུས་ཅན་ཀུན། །རྟག་ཏུ་སངས་རྒྱས་སྙིང་པོ་ཅན། །ཞེས་གསུངས་པས་གྲུབ་བོ། །དེ་བཞིན་གཤེགས་པའི་སྙིང་པོ་སེམས་ཀྱི་ཆོས་ཉིད་དེ་བཞིན་ཉིད་ཡིན་པར་ཡང་རྒྱུད་བླ་མའི་འགྲེལ་པར་དེ་ལ་དྲི་མ་དང་བཅས་པའི་དེ་བཞིན་ཉིད་ཀྱི་དབང་དུ་མཛད་ནས།

སེམས་ཅན་ཐམས་ཅད་ནི་དེ་བཞིན་གཤེགས་པའི་སྙིང་པོ་ཅན་ནོ་ཞེས་གསུངས་པ་གང་ཡིན་པ་དེའི་དོན་གང་ཡིན་ཞེ་ན། སེམས་ཅན་ཕུང་པོའི་ནང་ན་སངས་རྒྱས་ཡེ་ཤེས་གནས། །དེ་ནི་རང་བཞིན་གཉིས་མེད་དྲི་མ་མེད། །སངས་རྒྱས་རིགས་ལ་འབྲས་བུར་བཏགས་ནས་ནི། །ལུས་ཅན་ཐམས་ཅད་སངས་རྒྱས་སྙིང་པོར་བརྗོད་པ་ཡིན། །ཞེས་སོ། །དེས་སེམས་ཅན་ཐམས་ ༼༥༡༽ ཅད་ལ་ཁྱབ་པར་ཡང་དེ་ཉིད་ལས། གང་གི་ཕྱིར་བཅོམ་ལྡན་འདས་ཀྱི་ཁྱད་པར་མེད་པར་སེམས་ཅན་ཐམས་ཅད་ལ་རྣམ་པར་དག་པར་རུང་བ་ཉིད་ཡོད་པ་ལ་དགོངས་ནས། ཐོག་མེད་གྱུར་ཀྱང་ཐ་མ་དང་ལྡན་པ། །རང་བཞིན་གྱིས་དག་རྟག་པའི་ཆོས་ཅན་ནི། །ཐོག་མེད་སྦུབས་ཀྱིས་ཕྱི་བསྒྲིབས་མི་མཐོང་སྟེ། །ཇི་ལྟར་གསེར་གྱི་གཟུགས་ནི་བསྒྲིབས་པ་བཞིན། །ཞེས་གསུངས་སོ་ཞེས་བཤད་དོ། །རིགས་དེའི་ལས་ཀྱང་རྒྱུད་བླ་མར། གལ་ཏེ་སངས་རྒྱས་ཁམས་མེད་ན། །སྡུག་ལ་སྐྱོ་བར་མི་འགྱུར་ཞིང༌། །མྱ་ངན་འདས་ལ་འདོད་པ་དང༌། །དོན་གཉེར་སྨོན་པའང་མེད་པར་འགྱུར། །སྲིད་དང་མྱ་ངན་འདས་ལ་དེའི། །སྡུག་བདེའི་སྐྱོན་ཡོན་མཐོང་བ་འདི། །རིགས་ཡོད་ལས་ཡིན་གང་ཕྱིར་དེ། །རིགས་མེད་དག་ལ་མེད་ཕྱིར་རོ། །ཞེས་གསུངས་སོ། །ཡང་མཁས་པ་ཕལ་ཆེ་བ་དག་རིགས་གསུམ་དང༌། རིགས་ཆད་ཡོད་པར་གསུངས་པ་ནི་དྲང་དོན་ཡིན་ལ། ཐམས་ཅད་སངས་རྒྱས་ཀྱི་རིགས་ཅན་ཁོ་ནར་བཤད་པ་ནི་ངེས་དོན་ཡིན་ནོ་ཞེས་བཞེད་དོ། །རིགས་ཀྱི་སྐབས་བཤད་ཟིན་ཏོ། །དེ་ལྟར་ཐེག་ཆེན་གྱི་རིགས་དང་ལྡན་པ་ལ་བྱང་ཆུབ་ཀྱི་སེམས་སྐྱེ་བས་དེའི་འོག་ཏུ་སྤྱོད་པ་ཉམས་སུ་ལེན་པའི་གཞི་བྱང་ཆུབ་ཏུ་སེམས་བསྐྱེད་པ་སྟོན་ཏོ། །དེ་ལ་གཉིས་ཏེ། སྤྱི་དོན་དང༌། གཞུང་དོན་ནོ། །དང་པོ་ལ་གཉིས་ཏེ། དངོས་དང༌། ལེན་ཚུལ་ལ་སོགས་པ་གཏན་ལ་དབབ་པའོ། །དང་པོ་ལ་གསུམ་སྟེ། རྒྱུ་དང༌། ངོ་བོ་དང༌། འབྲས་བུའོ། །དང་པོ་ནི་བྱང་ས་ལས། རྐྱེན་བཞི་དང༌། རྒྱུ་བཞི་དང༌། སྟོབས་བཞི་ལས་སྐྱེ་བར་གསུངས་

༼༥༢༽ ཏེ། རྐྱེན་བཞི་ནི་སངས་རྒྱས་དང་བྱང་ཆུབ་སེམས་དཔའི་མཐུ་རྨད་དུ་བྱུང་བ་མཐོང་ངམ་ཐོས་ནས་བྱང་ཆུབ་ཆེན་པོར་མོས་པ་དང༌། བྱང་ཆུབ་སེམས་དཔའི་སྡེ་སྣོད་ཐོས་ནས་སངས་རྒྱས་ཀྱི་ཡེ་ཤེས་ཐོབ་པར་འདོད་པ་དང༌། ཐེག་ཆེན་གྱི་ཆོས་ནུབ་ཏུ་ཉེ་བར་མཐོང་ནས་ཐེག་ཆེན་གྱི་ཆོས་ཡུན་རིང་དུ་གནས་པར་བྱ་བའི་ཕྱིར་སེམས་བསྐྱེད་པར་བྱའོ་སྙམ་པ་དང༌། དུས་ཐ་ཆད་ཀྱི་སེམས་ཅན་རྣམས་ཉོན་མོངས་པ་ཆེ་བས་བྱང་ཆུབ་ཀྱི་སེམས་རྙེད་པར་དཀའ་བར་ཤེས་ནས་གཞན་དག་སེམས་བསྐྱེད་དུ་གཞུག་པའི་ཕྱིར་སེམས་བསྐྱེད་པར་བྱའོ་སྙམ་པའོ། །རྒྱུ་བཞི་ནི་རིགས་ཕུན་སུམ་ཚོགས་པ་དང༌། དགེ་བའི་བཤེས་གཉེན་གྱིས་ཟིན་པ་དང༌། སྙིང་རྗེ་ཆེ་བ་དང༌། སྡུག་བསྔལ་གྱི་དཀའ་སྤྱད་ཀྱིས་མི་སྐྱོ་བའོ། །སྟོབས་བཞི་ནི་རང་ཉིད་ནང་གི་སྟོབས་དང༌། གཞན་གྱི་སྟོབས་དང༌། སྔོན་གོམས་པ་རྒྱུའི་སྟོབས་དང༌། ཚེ་འདིར་སྐྱེས་བུ་དམ་པ་ལ་བསྟེན་པ་ལ་སོགས་པ་སྦྱོར་བའི་སྟོབས་སོ། །ཡང་ཆོས་བཅུ་པའི་མདོ་ལས། རིགས་ཀྱི་བུ་དེ་ལ་ཇི་ལྟར་ན་བྱང་ཆུབ་སེམས་དཔའ་བྱང་ཆུབ་ཀྱི་སེམས་འདོད་པ་ཡིན་ཞེ་ན། རིགས་ཀྱི་བུ་འདི་ལ་བྱང་ཆུབ་སེམས་དཔའི་རིགས་ལ་གནས་ཤིང༌། བྱང་ཆུབ་ཏུ་སེམས་མ་བསྐྱེད་པའི་ཚེ་དེ་བཞིན་གཤེགས་པའམ་དེའི་ཉན་ཐོས་ཀྱིས་ཡང་དག་པར་བསྐུལ་བ་དང༌། ཡང་དག་པར་སྐྱོ་བ་བསྐྱེད་པ་དང༌། ཡང་དག་པར་འཛིན་དུ་བཅུག་པ་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བྱེད་ན་དེ་ནི་བྱང་ཆུབ་ཀྱི་སེམས་འདོད་པའི་རྒྱུ་དང་པོ་ཡིན་ནོ། །གཞན་ཡང་བྱང་ཆུབ་དང་ ༼༥༣༽ བྱང་ཆུབ་ཀྱི་སེམས་ཀྱི་བསྔགས་པ་བརྗོད་པ་ཐོས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེད་པར་བྱེད་ན། དེ་ནི་བྱང་ཆུབ་ཀྱི་སེམས་འདོད་པའི་རྒྱུ་གཉིས་པ་ཡིན་ནོ། །གཞན་ཡང་སེམས་ཅན་སྐྱོབ་པ་མེད་པ་དང༌། སྐྱབས་མེད་པ་དང༌། གནས་མེད་པ་དང༌། དཔུང་གཉེན་མེད་པ་དང༌།

གླིང་མེད་བདག་མཐོང་ནས། བདག་སེམས་ཅན་འདི་དག་གི་སྐྱོབ་པ་དང༌། སྐྱབས་དང༌། གནས་དང༌། དཔུང་གཉེན་དང༌། གླིང་དུ་གྱུར་ཅིག་ཅེས་སྙིང་རྗེའི་སེམས་ཉེ་བར་བཞག་ནས་རྒྱུ་དེ་དང་རྐྱེན་དེ་དང༌། གཞི་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེད་པར་བྱེད་ན་དེ་ནི་བྱང་ཆུབ་ཀྱི་སེམས་འདོད་པའི་རྒྱུ་གསུམ་པ་ཡིན་ནོ། །གཞན་ཡང་དེ་བཞིན་གཤེགས་པའི་སྐུ་རྣམ་པ་ཐམས་ཅད་ཡོངས་སུ་རྫོགས་པར་མཐོང་ན་དགའ་བ་སྐྱེད་པར་བྱེད། མཆོག་ཏུ་དགའ་བ་སྐྱེད་པར་བྱེད། སེམས་ཤིན་ཏུ་སྦྱངས་པ་སྐྱེད་པར་བྱེད། སེམས་སྤྲོ་བ་སྐྱེད་པར་བྱེད་ཅིང་རྒྱུ་དེ་དང༌། རྐྱེན་དང་དང༌། གཞི་དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེད་པར་བྱེད་ན། དེ་ནི་བྱང་ཆུབ་ཀྱི་སེམས་འདོད་པའི་རྒྱུ་བཞི་པ་ཡིན་ནོ་ཞེས་གསུངས་ཤིང༌། ཕལ་ཆེན་ལས། རང་བྱུང་སངས་རྒྱས་ཐུགས་མཆོག་རབ་མངའ་བ། །སྐུ་གཟུགས་སྐུ་མདོག་ཤིན་ཏུ་མཛེས་ལྡན་ཞིང༌། །མཚན་བཟང་ཐུབ་པ་མེད་པ་མཐོང་གྱུར་ནས། །བྱང་ཆུབ་དོན་དུ་བརྟན་པ་སེམས་བསྒྱུར་རོ། །དཔེ་ཟླ་མེད་པའི་རྫུ་འཕྲུལ་སྟོབས་ཆེན་དང༌། །ཡོངས་སུ་བསྟན་དང་རྗེས་སུ་བསྟན་མཐོང་སྟེ། །སྲིད་ལམ་ཀུན་ཏུ་སྡུག་བསྔལ་གྱུར་མཐོང་ཞིང༌། །བྱང་ཆུབ་ ༼༥༤༽ དོན་དུ་བརྟན་པ་སེམས་སྒྱུར་རོ། །ཞེས་གསུངས་ལ། དཀོན་མཆོག་ཏ་ལ་ལའི་གཟུངས་ལས། རྒྱལ་དང་རྒྱལ་བའི་ཆོས་ལ་དད་གྱུར་ཅིང༌། །རྒྱལ་བའི་སྲས་ཀྱི་སྤྱོད་ལ་དད་བྱེད་ལ། །བྱང་ཆུབ་བླ་ན་མེད་ལ་དད་གྱུར་ན། །སྐྱེས་བུ་ཆེན་པོ་རྣམས་ཀྱི་སེམས་སྐྱེའོ། །ཞེས་གསུངས་སོ། །ངོ་བོ་ལ་གཉིས་ཏེ། མཚན་ཉིད་དང༌། དབྱེ་བའོ། །དང་པོ་ལ་གཉིས་ལས། སྤྱིའི་མཚན་ཉིད་ནི་སངས་རྒྱས་ཀྱི་སྒྲུབ་པ་ཁྱད་པར་བའོ། །སོ་སོའི་མཚན་ཉིད་ལ་གཉིས་ལས། དོན་དམ་སེམས་བསྐྱེད་ཀྱི་མཚན་ཉིད་ནི། རྫོགས་པའི་སངས་རྒྱས་ཐོབ་འགྱུར་གྱི་རྣམ་པར་མི་རྟོག་པའི་ཡེ་ཤེས་ཏེ། རྣམ་པར་མི་རྟོག་ཡེ་ཤེས་ནི། །སྐྱེས་ཕྱིར་དེ་ནི་དམ་པར་འདོད། །ཅེས་པ་དང༌།

རྣམ་པར་གཏན་ལ་དབབ་པ་བསྡུ་བ་ལས། དེ་ལ་ཆོས་ཉིད་ཀྱིས་ཐོབ་པ་ནི་བྱང་ཆུབ་སེམས་དཔའ་ཡང་དག་པར་སྐྱོན་མེད་པ་ལ་ཞུགས་པ་རྣམས་དང༌། ཉན་ཐོས་བྱང་ཆུབ་ཏུ་ཡོངས་སུ་འགྱུར་བ་རྣམས་ཀྱིའོ་ཞེས་པ་དང༌། ཀ་མ་ལ་ཤཱི་ལས། རྣལ་འབྱོར་སྒོམ་པ་ལ་འཇུག་པ་ལས། དོན་དམ་པའི་བྱང་ཆུབ་ཀྱི་སེམས་དེ་ནི་བརྗོད་དུ་མེད་པ། དྲི་མ་མེད་པ། མཐའ་མེད་པ། སྤྲོས་པ་མེད་པ། གཡོ་བ་མེད་པ། སྣང་བ་དང་མི་སྣང་བ་ཐམས་ཅད་དང་བྲལ་བའོ་ཞེས་བཤད་དོ། །གཉིས་པ་ཀུན་རྫོབ་སེམས་བསྐྱེད་ཀྱི་མཚན་ཉིད་ལ་གཉིས་ལས། སྤྱིའི་མཚན་ཉིད་ནི་གཞན་དོན་དུ་སངས་རྒྱས་ཐོབ་པར་འདོད་པ་དང་མཚུངས་པར་ལྡན་པའི་སེམས་ཏེ། མངོན་རྟོགས་རྒྱན་ལས། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་བྱང་ཆུབ་འདོད། །ཅེས་སོ། །སོ་སོའི་མཚན་ཉིད་ལ་སྨོན་འཇུག་གཉིས་ཏེ། དེ་གཉིས་ཀྱི་ཁྱད་ ༼༥༥༽ པར་ནི་དཔལ་ཡེ་ཤེས་གྲགས་པས། ཕ་རོལ་ཏུ་ཕྱིན་པའི་ཐེག་པ་སྒོམ་པའི་རིམ་པའི་མན་ངག་ལས། འདུན་པའི་གནས་སྐབས་སོགས་དབྱེ་བས། །སྨོན་པའི་སེམས་ནི་རྣམ་པ་གསུམ། །འཇུག་པ་ཞེས་ནི་བྱ་བའི་སེམས། །རྣམ་པ་བཅུ་དགུ་དག་ཏུ་འདོད། །ཅེས་བཤད་ཅིང་དེ་དང་མཐུན་པར་ཨ་བྷ་ཡ་ལ་སོགས་པ་ཡང་སེམས་བསྐྱེད་ཉེར་གཉིས་ཀྱི་དང་པོ་གསུམ་སྨོན་པ། ཕྱི་མ་བཅུ་དགུ་འཇུག་པར་བཞེད་ལ། སངས་རྒྱས་ཡེ་ཤེས་ཞབས་འཇིག་རྟེན་པའི་ལམ་ཐམས་ཅད་སྨོན་པ་དང་བདེན་པ་མཐོང་བའི་ལམ་འཇུག་པར་བཞེད་ཅིང༌། རྒྱ་མཚོའི་སྤྲིན་དང༌། ཆོས་ཀྱི་བཤེས་གཉེན་ནི། བྱང་ཆུབ་འདོད་པའི་སེམས་དེ་ཉིད་ཚོགས་བསྐྱེད་པ་དང་མ་བསྐྱེད་པ་ལ་བཞེད་ལ། ཤེས་རབ་འབྱུང་གནས་ནི་བྱང་ཆུབ་འདོད་པའི་སེམས་དེ་ཉིད་སྤྱོད་པས་ཟིན་མ་ཟིན་ལ་བཞེད་དོ། །ལམ་སྒྲོན་གྱི་རང་འགྲེལ་ལས། དེ་བས་ན་འབྲས་བུ་རྫོགས་པའི་བྱང་ཆུབ་ཡུལ་དུ་བྱེད་ཅིང་དམིགས་པ་ནི་སྨོན་པའི་སེམས་ཡིན་ཏེ་ཞེས་པ་དང༌། ལམ་གྱི་ཆོས་ཡུལ་དུ་བྱེད་ཅིང་དམིགས་པ་ནི་འཇུག་པའི་སེམས་ཡིན་ཏེ་ཞེས་བཤད་ཅིང༌།

ཀ་མ་ལ་ཤཱི་ལས་སྒོམ་རིམ་དུ། དེ་ལ་འགྲོ་བ་མཐའ་དག་ལ་ཕན་པའི་ཕྱིར་སངས་རྒྱས་སུ་གྱུར་ཅིག་ཅེས་ཐོག་མར་དོན་དུ་གཉེར་བ་དེ་ནི་སྨོན་པའི་སེམས་སོ། །གང་ཕན་ཆད་སྡོམ་པ་བཟུང་སྟེ་ཚོགས་རྣམས་ལ་ཞུགས་པ་དེ་ནི་ཞུགས་པའི་སེམས་སོ་ཞེས་བཤད་ལ། སྤྱོད་འཇུག་ལས། འགྲོ་བར་འདོད་དང་འགྲོ་བ་ཡི། །བྱེ་བྲག་ཇི་ལྟར་ཤེས་པ་ལྟར། །དེ་བཞིན་མཁས་པས་འདི་གཉིས་ཀྱི། །བྱེ་བྲག་རིམ་བཞིན་ཤེས་པར་བྱ། །ཞེས་པ་དང༌། སྨོན་པའི་ ༼༥༦༽ དམ་བཅའ་ལ། དེ་བཞིན་འགྲོ་ལ་ཕན་དོན་དུ། །བྱང་ཆུབ་སེམས་ནི་བསྐྱེད་བགྱི་ཞིང༌། །ཞེས་པ་དང༌། འཇུག་པའི་དམ་བཅའ་ལ། དེ་བཞིན་དུ་ནི་བསླབ་པ་ལ། །རིམ་པ་བཞིན་དུ་བསླབ་པར་བགྱི། །ཞེས་སོ། །དབྱེ་བ་ནི་ཐོབ་ལུགས་ཀྱི་ཕྱེ་ན་བརྡ་ལས་བྱུང་བ་དང་ཆོས་ཉིད་ཀྱིས་ཐོབ་པ་གཉིས། བསམ་སྦྱོར་གཙོ་ཆེ་བས་དབྱེ་ན་སྨོན་འཇུག་གཉིས། ས་མཚམས་ཀྱི་སྒོ་ནས་དབྱེ་ན། སེམས་བསྐྱེད་དེ་ནི་ས་རྣམས་ལ། །མོས་དང་ལྷག་བསམ་དག་པ་དང༌། །རྣམ་པར་སྨིན་པ་གཞན་དུ་འདོད། །དེ་བཞིན་སྒྲིབ་པ་སྤངས་པའོ། །ཞེས་སོ། །དཔེའི་སྒོ་ནས་དབྱེ་ན། བསྐྱེད་པ་ས་དང་མཚུངས་པ་སྟེ། །ཞེས་པ་ལ་སོགས་པ་ཉི་ཤུ་རྩ་གཉིས་ཡིན་ནོ། །རྣམ་པར་གཏན་ལ་དབབ་པ་བསྡུ་བ་ལས། སེམས་བསྐྱེད་པ་ནི་བཅུ་སྟེ། འདི་ལྟ་སྟེ། ཡང་དག་པར་བླངས་བ་བརྡ་ལས་བྱུང་བ་དང༌། ཆོས་ཉིད་ཀྱིས་ཐོབ་པ་དང༌། མ་ངེས་པ་དང༌། ངེས་པ་དང༌། ཡོངས་སུ་མ་དག་པ་དང༌། ཡོངས་སུ་དག་པ་དང༌། སྟོབས་ཆུང་བ་དང༌། སྟོབས་དང་ལྡན་པ་དང༌། འབྲས་བུ་ཡོངས་སུ་མ་གྲུབ་པ་དང༌། འབྲས་བུ་ཡོངས་སུ་གྲུབ་པའོ་ཞེས་བཤད་དེ། དེ་དག་གི་དོན་ཡང་དང་པོ་ནི་བྱང་ཆུབ་སེམས་དཔའ་སྐྱོན་མེད་པ་ལ་མ་ཞུགས་པ་ཐམས་ཅད་ཀྱིའོ། །གཉིས་པ་ནི་བྱང་ཆུབ་སེམས་དཔའ་སྐྱོན་མེད་པ་ལ་ཞུགས་པ་རྣམས་དང༌། ཉན་ཐོས་བྱང་ཆུབ་ཏུ་ཡོངས་སུ་གྱུར་པ་རྣམས་ཀྱིའོ། །གསུམ་པ་ནི་ཐེག་ཆེན་གྱི་རིགས་ཅན་མ་ཡིན་པ་དང་ཡིན་ཡང་སེམས་བསྐྱེད་ལས་ལྡོག་པ་རྣམས་ཀྱིའོ། །བཞི་པ་ནི་དེ་ལས་བཟློག་པའོ། །ལྔ་པ་ནི་ཞེ་ཐག་པ་ནས་མ་ཡིན་ཞིང་མ་བརྟགས་པར་བླངས་པའོ། །དྲུག་

༼༥༧༽ པ་ནི་དེ་ལས་བཟློག་པའོ། །བདུན་པ་ནི་སེམས་བསྐྱེད་ཀྱང་ཉོན་མོངས་པ་ཤས་ཆེ་བས་ཟིལ་གྱིས་ནོན་ནས་ཡང་དག་པའི་སྒྲུབ་པ་ལས་ཉམས་ཤིང་ལོག་པར་སྒྲུབ་པ་ལ་ཀུན་ཏུ་སྦྱོར་བའོ། །བརྒྱད་པ་ནི་དེ་ལས་བཟློག་པའོ། །དགུ་པ་ནི་མོས་སྤྱོད་ནས་ས་བཅུ་པའི་བར་རོ། །བཅུ་པ་ནི་སངས་རྒྱས་ཀྱི་ས་ལའོ། །འབྲས་བུ་ལ་གཉིས་ཏེ། གནས་སྐབས་དང༌། མཐར་ཐུག་གིའོ། །དང་པོ་ལ་བཞི་ལས། མིང་དོན་འཕོ་བ་ནི། སྤྱོད་འཇུག་ལས། བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམ་ཐག་རྣམས། །བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། །འཇིག་རྟེན་ལྷ་མིར་བཅས་པས་ཕྱག་བྱར་འགྱུར། །ཞེས་སོ། །སྡིག་པ་སྟོབས་ལྡན་སྤོང་བ་ནི། སྡིག་པ་སྟོབས་ཆེན་མི་བཟད་བྱས་ན་ཡང༌། །དཔའ་ལ་བརྟེན་ནས་འཇིགས་པ་ཆེན་པོ་ལྟར། །གང་ལ་བརྟེན་ནས་ཡུད་ཀྱིས་སྒྲོལ་འགྱུར་བ། །དེ་ལ་བག་ཅན་རྣམས་ཀྱིས་ཅིས་མི་བསྟེན། །དེས་ནི་དུས་མཐའི་མེ་བཞིན་སྡིག་ཆེན་རྣམས། །སྐད་ཅིག་གཅིག་གིས་ངེས་པར་སྲེག་པར་བྱེད། །ཅེས་སོ། །ཡོན་ཏན་མཐའ་ཡས་ཐོབ་པ་ནི་དཀོན་མཆོག་ཏ་ལ་ལས། བྱང་ཆུབ་གཞིར་གྱུར་པ་ཡི་རང་བྱུང་སེམས། །ཐོག་མ་ཉིད་དུ་བསྐྱེད་པ་གང་ཡིན་པ། །དེ་ཡི་ཡོན་ཏན་བསྔགས་པ་མཐའ་ཡས་ཏེ། །མཚུངས་མེད་རྣམས་ཀྱིས་དེ་དག་བརྗོད་མི་སྤྱོད། །ཅེས་པ་དང༌། བློ་གྲོས་རྒྱ་མཚོས་ཞུས་པ་ལས། རྫོགས་པའི་བྱང་ཆུབ་སེམས་དང་ཆོས་འཛིན་དང༌། །ཆོས་སྒྲུབ་པ་དང་སྲོག་ཆགས་སྙིང་བརྩེ་བ། །ཆོས་བཞི་འདི་དག་ཡོན་ཏན་མཐའ་མེད་དེ། །འདི་ ༼༥༨༽ དག་མཐའ་ནི་རྒྱལ་བ་མི་གསུང་ངོ༌། །ཞེས་སོ། །བསོད་ནམས་རྒྱ་ཆེན་འབྱུང་བ་ནི་དཔས་བྱིན་གྱིས་ཞུགས་པ་ལས། བྱང་ཆུབ་སེམས་ཀྱི་བསོད་ནམས་གང༌། །དེ་ལ་གལ་ཏེ་གཟུགས་མཆིས་ན། །ནམ་མཁའི་ཁམས་ནི་ཀུན་གང་སྟེ། །དེ་བས་ཀྱང་ནི་ལྷག་པར་འགྱུར། །གངྒཱའི་བྱེ་མའི་གྲངས་སྙེད་ཀྱི། །སངས་རྒྱས་ཞིང་རྣམས་མི་གང་གིས། །རིན་ཆེན་དག་གིས་ཀུན་བཀང་སྟེ། །འཇིག་རྟེན་མགོན་ལ་ཕུལ་བ་བས། །གང་གིས་ཐལ་མོ་སྦྱར་བགྱིས་ཏེ། །བྱང་ཆུབ་ཏུ་ནི་སེམས་བཏུད་ན། །མཆོད་པ་འདི་ནི་ཁྱད་པར་འཕགས། །དེ་ལ་མཐའ་ནི་མ་མཆིས་སོ། །ཞེས་སོ། །མཐར་ཐུག་གི་འབྲས་བུ་ནི།

སངས་རྒྱས་ཐོབ་སྟེ། རྣམ་སྣང་མངོན་བྱང་ལས། ཐམས་ཅད་མཁྱེན་པའི་རྒྱུ་ནི་བྱང་ཆུབ་ཀྱི་སེམས་སོ། །རྩ་བ་ནི་སྙིང་རྗེ་ཆེན་པོའོ། །མཐར་ཕྱིན་པ་ནི་ཐབས་སོ་ཞེས་པ་དང༌། སྡུད་པ་ལས། ཆུ་ཡི་ཐིགས་པས་བུམ་པ་དང་པོ་ཐ་མའི་བར། །རིམ་གྱིས་ཉུང་ངུ་ཉུང་ངུས་དེ་ཡོངས་འགེངས་པ་ལྟར། །དེ་བཞིན་དང་པོའི་སེམས་ཀྱང་བྱང་ཆུབ་མཆོག་རྒྱུ་སྟེ། །རིམ་གྱིས་དཀར་པོའི་ཡོན་ཏན་རྫོགས་པའི་སངས་རྒྱས་འགྱུར། །ཞེས་པ་དང༌། བྱང་ཆུབ་སེམས་འགྲེལ་ལས། བྱང་ཆུབ་སེམས་ནི་མ་བསྐྱེད་པར། །སངས་རྒྱས་ནམ་ཡང་མི་ཐོབ་ཅིང༌། །འཁོར་བར་རང་གཞན་དོན་གྲུབ་པའི། །ཐབས་གཞན་ཡོད་པ་མ་ཡིན་ནོ། །ཞེས་པ་དང༌། དབུ་མ་སྙིང་པོ་ལས། བྱམས་པ་དང་ནི་སྙིང་རྗེ་དང༌། །ཤེས་རབ་ཆེན་པོས་བརྒྱད་པ་ཡི། །སངས་རྒྱས་ས་བོན་བྱང་ཆུབ་སེམས། །དེ་ཕྱིར་མཁས་པས་དེ་མི་བཏང༌། །ཞེས་སོ། །གཉིས་པ་ནི་དགོངས་ ༼༥༩༽ འགྲེལ་ལས། བཅོམ་ལྡན་འདས་བྱང་ཆུབ་སེམས་དཔའ་རྣམས་ཀྱི་སོ་སོར་ཐར་པ་དུས་བསྡུས་པར་རིག་པར་བགྱི་ལགས། འཇམ་དཔལ་རྣམ་པ་བདུན་གྱིས་ཏེ། ཡང་དག་པར་བླང་བའི་ཆོ་ག་བསྟན་པ་དང༌། ཕམ་པའི་གནས་ལྟ་བུའི་དངོས་པོ་བསྟན་པ་དང༌། ལྟུང་བའི་གནས་ལྟ་བུའི་དངོས་པོ་བསྟན་པ་དང༌། ལྟུང་བའི་ངོ་བོ་ཉིད་བསྟན་པ་དང༌། ལྟུང་བ་མ་ཡིན་པའི་ངོ་བོ་ཉིད་བསྟན་པ་དང༌། ལྟུང་བ་ལས་འབྱུང་བ་བསྟན་པ་དང༌། སྡོམ་པ་གཏོང་བ་བསྟན་པའོ་ཞེས་གསུངས་པའི་དོན་འདིར་གསུམ་དུ་བསྡུས་ནས་སྟོན་ཏེ། བླང་བའི་ཆོ་ག བླང་ནས་བསྲུང་ཚུལ། ཉམས་ན་ཕྱིར་བཅོས་པའི་ཐབས་བསྟན་པའོ། །དང་པོ་ལ་གསུམ་སྟེ། བླང་བའི་ཡུལ། ལེན་པའི་གང་ཟག ཚུལ་ཇི་ལྟར་བླང་བའོ། །དང་པོ་ནི། སློབ་དཔོན་ཀླུ་སྒྲུབ་ཀྱིས། དགེ་བའི་བཤེས་གཉེན་དེ་དག་གི །མཚན་ཉིད་མདོར་བསྡུས་མཁྱེན་པར་མཛོད། །ཆོག་ཤེས་ཚུལ་ཁྲིམས་སྙིང་རྗེར་ལྡན། །ཉོན་མོངས་སེལ་བའི་ཤེས་རབ་ཅན། །དེ་དག་གིས་ནི་ཁྱེད་བསྟན་གྱིས། །ཁྱེད་ཀྱིས་མཁྱེན་ནས་གུས་པར་མཛོད། །ཅེས་པ་དང༌།

སྤྱོད་འཇུག་ལས། རྟག་པར་དགེ་བའི་བཤེས་གཉེན་ནི། །ཐེག་ཆེན་དོན་ལ་མཁས་པ་དང༌། །བྱང་ཆུབ་སེམས་དཔའི་བརྟུལ་ཞུགས་མཆོག །སྲོག་གི་ཕྱིར་ཡང་མི་གཏོང་ངོ༌། །ཞེས་པ་དང༌། དགྲ་ལས་རྣམ་རྒྱལ་གྱི་ཡི་དམ་བླང་བ་ལས། དགེ་བའི་བཤེས་གཉེན་བྱང་ཆུབ་སེམས་དཔའི་སྡོམ་པ་དང་ལྡན་པའི་ཐད་དུ་སོང་ནས་ཞེས་བཤད་ལ། བྱང་ས་ལས། བྱང་ཆུབ་སེམས་དཔས་སྨོན་ལམ་བཏབ་པའི་ཕྱིར་ཆོས་མཐུན་ ༼༦༠༽ པ་ལ་སྡོམ་པ་བླངས་བ། མཁས་པ། ངག་གི་རྣམ་པར་རིག་བྱེད་ཀྱིས་དོན་འཛིན་པ་དང་གོ་བར་ནུས་པ་དེ་ལྟ་བུའི་བྱང་ཆུབ་སེམས་དཔའི་རྐང་པ་གཉིས་ལ་ཐོག་མར་ཕྱག་བྱས་ནས་གསོལ་བ་གདབ་སྟེ་ཞེས་གསུངས་ཤིང༌། དེའི་དོན་སྡོམ་པ་ཉི་ཤུ་པ་ལས། བླ་མ་སྡོམ་ལ་གནས་ཤིང་མཁས། །ནུས་དང་ལྡན་ལས་བླང་བར་བྱ། །ཞེས་བཤད་ལ། ལམ་སྒྲོན་ལས། སྡོམ་པའི་ཆོ་ག་ལ་མཁས་དང༌། །བདག་ཉིད་གང་ཞིག་སྡོམ་ལ་གནས། །སྡོམ་པ་འབོགས་བཟོད་སྙིང་རྗེར་ལྡན། །བླ་མ་བཟང་པོས་ཤེས་པར་བྱ། །ཞེས་བཤད་ཅིང་དེ་ལྟ་བུའི་དགེ་བའི་བཤེས་གཉེན་མ་རྙེད་ན་དཀོན་མཆོག་གི་རྟེན་གྱི་དྲུང་དུ་བདག་ཉིད་ཀྱིས་བླངས་པས་ཀྱང་སྐྱེ་བར་བྱང་ས་ལས་བཤད་དོ། །གཉིས་པ་ནི་ལམ་སྒྲོན་ལས། སོ་སོར་ཐར་པ་རིགས་བདུན་གྱི། །བརྟག་ཏུ་སྡོམ་གཞན་ལྡན་པ་ལ། །བྱང་ཆུབ་སེམས་དཔའི་སྡོམ་པ་ཡི། །སྐལ་པ་ཡོད་ཀྱི་གཞན་དུ་མིན། །ཞེས་བཤད་པས་འཇུག་པ་སེམས་བསྐྱེད་ཀྱི་རྟེན་དུ་སོ་སོར་ཐར་པ་རིགས་བདུན་གྱི་སྡོམ་པ་དང་ལྡན་པ་གཅིག་ངེས་པར་དགོས་སོ་ཞེས་འགའ་ཞིག་གསུངས་པ་ནི་མི་རིགས་ཏེ། དེ་ནི་རྟེན་ཁྱད་པར་ཅན་བསྟན་པ་ཡིན་གྱི་གཞན་ལ་གཏན་ནས་མི་སྐྱེ་བ་ནི་མ་ཡིན་ཏེ། བསྐལ་བཟང་ལས། རྒྱལ་བ་ཕན་བཞེད་གྲོང་དཔོན་གྱུར་པའི་ཚེ། །དེ་བཞིན་གཤེགས་པ་རིན་ཆེན་དཔལ་དེ་ལ། །ཉིན་གཅིག་སྲོག་གཅོད་སྡོམ་པ་བླངས་ནས་ཀྱང༌། །དང་པོར་བྱང་ཆུབ་ཏུ་ནི་སེམས་བསྐྱེད་དོ། །ཞེས་གསུངས་པ་དང་འགལ་བའི་ཕྱིར་དང༌། ཇོ་བོ་ཉིད་ཀྱིས་ཀྱང་ལམ་སྒྲོན་གྱི་རང་འགྲེལ་ལས།

ད་ནི་ཚུལ་ཁྲིམས་ཀྱི་སྡོམ་པའི་རྟེན་ཁྱད་པར་ཅན་བསྟན་པར་འདོད་ནས་ཞེས་པ་དང༌། དེ་ལྟ་ ༼༦༡༽ བས་ན་སོ་སོར་ཐར་པའི་སྡོམ་པ་དེ་དང་པོར་དགོས་ཤིང་སྔོན་དུ་འགྲོ་བ་ཉིད་དོ། །ཡང་ན་རིགས་ལ་གནས་པ་དང་སྐྱེ་བ་གཞན་དུ་ཐེག་ཆེན་ལ་གོམས་པར་བྱས་པ་ནི་རང་བཞིན་གྱིས་སྡིག་པ་མི་སྤྱོད་པས་བྱང་ཆུབ་སེམས་དཔའི་སྡོམ་པ་དེ་ཉིད་དང་པོ་ཉིད་དུ་བླངས་ཀྱང་ཉེས་པ་མེད་དོ་ཞེས་བཤད་པའི་ཕྱིར་རོ། །ཡང་ཡི་དམ་བླང་བའི་ཆོ་ག་ལས། དེ་ལ་དང་པོ་རིགས་ཀྱི་བུའམ་རིགས་ཀྱི་བུ་མོ་རྟེན་དང་བསམ་པ་ཕུན་སུམ་ཚོགས་པ་དང་ལྡན་པས་ཞེས་བཤད་པས་རྟེན་ཕུན་སུམ་ཚོགས་པ་དལ་འབྱོར་གྱི་རྟེན་གྱིས་ལེན་པར་བཤད་པ་ཡང་གཙོ་ཆེ་བའི་དབང་དུ་བྱས་པ་ཡིན་གྱི་དེ་ལས་གཞན་ལ་གཏན་ནས་མི་སྐྱེ་བ་ནི་མ་ཡིན་ཏེ། ཤེར་ཕྱིན་གྱི་མདོ་ལས། ལྷའི་བུ་གང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་མ་བསྐྱེད་པ་དེ་དག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བྱ་བསྟན་པར་བྱའོ་ཞེས་པ་དང༌། རྒྱ་མཚོས་ཞུས་པ་ལས། ཀླུ་ཁྲི་ཉིས་སྟོང་གིས་སེམས་བསྐྱེད་པ་ལ་སོགས་པ་གསུངས་པའི་ཕྱིར་རོ། །ཆོས་རྗེ་ས་སྐྱ་པ་ནི་སེམས་ཙམ་ལུགས་ཀྱི་སེམས་བསྐྱེད་སོ་སོར་ཐར་པ་རིགས་བདུན་གྱི་སྡོམ་པ་དང་ལྡན་པ་ཁོ་ན་ལ་སྐྱེ་ལ། དབུ་མ་ལུགས་ཀྱི་སེམས་བསྐྱེད་གཞན་ལ་ཡང་སྐྱེ་བར་བཞེད་དོ། །གསུམ་པ་ལ་འཕགས་པ་ཀླུ་སྒྲུབ་ཀྱི་ལུགས་ཀྱིས་ཕྱག་འཚལ་ཏེ། སྡིག་པ་བཤགས་པ་དང༌། རྗེས་སུ་ཡི་རང་བ་དང༌། སྐྱབས་སུ་འགྲོ་བ་དང༌། བདག་ཉིད་དབུལ་བ་རྣམས་ལན་གསུམ་གསུམ་བརྗོད་པ་སྔོན་དུ་བཏང་ནས་སངས་རྒྱས་དང་བྱང་ཆུབ་སེམས་དཔའ་རྣམས་བདག་ལ་དགོངས་སུ་གསོལ་ཞེས་པ་ནས། 

༼༦༢༽ བྱང་ཆུབ་མཆོག་གི་སེམས་ནི་བསྐྱེད་པར་བགྱི། །སེམས་ཅན་ཐམས་ཅད་བདག་གིས་མགྲོན་དུ་གཉེར། །བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །ཅེས་པའི་བར་ལན་གསུམ་གྱིས་སྨོན་འཇུག་གཉིས་སྟབས་གཅིག་ཏུ་བླངས་ནས་རྗེས་ལ་བསྔོ་བ་དང༌། འཕགས་པ་བདག་བྱང་ཆུབ་སེམས་དཔའ་ལགས་ཀྱིས་བྱང་ཆུབ་སེམས་དཔར་གཟུང་དུ་གསོལ་ཞེས་པ་ལ་སོགས་པ་བྱེད་པར་ཀླུ་སྒྲུབ་ཉིད་ཀྱིས་མཛད་པའི་སེམས་བསྐྱེད་ཀྱི་ཆོ་ག་ལས་གསུངས་སོ། །དགྲ་ལས་རྣམ་པར་རྒྱལ་བའི་ལུགས་ཀྱིས་སློབ་དཔོན་ལ་གསོལ་བ་བཏབ་སྟེ་ཡན་ལག་བདུན་པ་སྐྱབས་འགྲོ་དང་བཅས་པ་སྔོན་དུ་བཏང་ནས། དངོས་གཞི་ལ་ཐོག་མར། ལུས་དང་དེ་བཞིན་ལོངས་སྤྱོད་དང༌། །དུས་གསུམ་གྱི་ནི་དགེ་བ་རྣམས། །ཐམས་ཅད་དོན་གྲུབ་བྱ་བའི་ཕྱིར། །ལྟོས་པ་མེད་པར་བཏང་བར་བགྱི། །ཞེས་པ་ལ་སོགས་པའི་སྒོ་ནས་སྨོན་པའི་སེམས་སྔོན་དུ་བྱས་ཏེ། དེ་ནས། ཇི་ལྟར་སྔོན་གྱི་བདེ་གཤེགས་ཀྱིས། །བྱང་ཆུབ་ཐུགས་ནི་བསྐྱེད་པ་དང༌། །དེ་དག་བྱང་ཆུབ་ཐུགས་བསྲུང་ལ། །དུས་ཀུན་ཏུ་ནི་གནས་པ་ལྟར། །དེ་བཞིན་འགྲོ་ལ་ཕན་དོན་དུ། །བདག་གིས་བྱང་ཆུབ་སེམས་བསྐྱེད་དེ། །དེ་བཞིན་དུ་ནི་དུས་ཀུན་ཏུ། །བདག་གིས་དེ་ནི་བསྲུང་བར་བགྱི། །ཞེས་ལན་གསུམ་གྱིས་སྨོན་པ་དང་འཇུག་པའི་སེམས་གཟུང་བར་བྱའོ། །དེ་ནས་གལ་ཏེ་བྱང་ཆུབ་སེམས་དཔའི་སྡོམ་པ་གཟུང་བ་ལ་མོས་པ་བརྟན་པོ་ཡོད་ན་དེའི་ཚེ་སྡོམ་པ་སྦྱིན་ནོ། །ཇི་ལྟར་སྔོན་གྱི་བདེ་གཤེགས་ཀྱིས། །བྱང་ཆུབ་སེམས་དཔའི་ ༼༦༣༽ བསླབ་གཟུང་སྟེ། །དེ་དག་བྱང་སེམས་བསླབ་པ་ལ། །རིམ་པ་བཞིན་དུ་གནས་པ་ལྟར། །དེ་བཞིན་འགྲོ་ལ་ཕན་དོན་དུ། །བྱང་ཆུབ་སྡོམ་པ་གཟུང་བགྱི་ཞིང༌། །དེ་བཞིན་བསླབ་པ་དེ་དག་ལ། །རིམ་པ་བཞིན་དུ་གནས་པར་བགྱི། །ཞེས་ལན་གསུམ་བརྗོད་པས་སྡོམ་པ་སྦྱིན་ནོ། །རྗེས་ལ། དེ་རིང་བདག་ཚེ་འབྲས་བུ་ཡོད། །ཅེས་པ་ལ་སོགས་པའི་སྒོ་ནས་དགའ་བ་སྒོམ་པར་དགྲ་ལས་རྣམ་རྒྱལ་ཉིད་ཀྱིས་མཛད་པའི་ཡི་དམ་བླང་བ་ལས་གསུངས་སོ། །སྨོན་འཇུག་གི་སེམས་གཟུང་བ་དང་སྡོམ་པ་སྦྱིན་པའི་བར་མཚམས་སྦྱོར་དང་བཅས་པ་ནི་ཡི་དམ་བླང་བའི་ཚིག་ཇི་ལྟ་བ་བཞིན་ཡིན་ནོ། །འཕགས་པ་ཐོགས་མེད་དང༌།

ཙནྡྲ་གོ་མཱི་དང༌། ཤཱནྟི་རཀྵི་ཏ་དང༌། བྱང་ཆུབ་བཟང་པོ་ལ་སོགས་པ་རྣམས་ཀྱི་ལུགས་ཀྱིས་སྨོན་པའི་སེམས་སྐྱེས་པའི་རྗེས་ལ། ཆོ་གའི་སྒོ་ནས་འཇུག་པ་སེམས་བསྐྱེད་ལེན་པར་བཞེད་དེ། བྱང་སར་འཇུག་པ་སེམས་བསྐྱེད་ཀྱི་བར་ཆད་འདྲི་བ་ན་ཁྱེད་བྱང་ཆུབ་སེམས་དཔའ་ཡིན་ནམ་བྱང་ཆུབ་ཏུ་སྨོན་ལམ་བཏབ་བམ་ཞེས་འབྱུང་ཞིང༌། ཙནྡྲ་གོ་མཱི་ལ་སོགས་པ་དེའི་རྗེས་སུ་འབྲངས་པའི་ཕྱིར་རོ། །ཇོ་བོས་མཛད་པའི་སེམས་བསྐྱེད་པ་དང་སྡོམ་པའི་ཆོ་གའི་རིམ་པ་ལས་སྨོན་འཇུག་གཉིས་ཀྱི་ཆོ་ག་རིམ་གྱིས་མཛད་དོ། །དེ་ཡང་ཐོག་མར་དཀོན་མཆོག་ལ་མཆོད་པ་དང༌། སྐྱབས་འགྲོ་ཁྱད་པར་ཅན་སྔོན་དུ་བཏང་ནས་སྨོན་པ་སེམས་བསྐྱེད་བྱས་ཏེ། དེའི་འོག་ཏུ་བར་ཆད་འདྲི་བ་ལ་སོགས་པ་བྱས་ནས་འཇུག་པ་སེམས་བསྐྱེད་བྱེད་ལ། རྗེས་ལ་མཁྱེན་པར་གསོལ་བ་ལ་སོགས་པ་མཛད་དོ། ། ༼༦༤༽ དེ་ལྟར་ཚུལ་མི་འདྲ་བ་ཅི་རིགས་པ་ཡོད་ཀྱང་དེ་དག་ཐམས་ཅད་ཆོ་གའི་ཚུལ་ཕྱིན་ཅི་མ་ལོག་པ་འབའ་ཞིག་ཡིན་པས་ཕན་ཚུན་སྐྱོན་བརྗོད་པར་མི་བྱའོ། །འོ་ན་དོན་དམ་སེམས་བསྐྱེད་ཀྱི་ཆོ་ག་ཇི་ལྟར་ཡིན་ཞེ་ན། དེ་ཁོ་ན་ཉིད་མོས་ཡུལ་དུ་བྱེད་པ་ཙམ་ལ་དོན་དམ་སེམས་བསྐྱེད་དུ་བཏགས་པ་དེ་ཆོ་གའི་སྒོ་ནས་ལེན་པའི་ཚུལ་ནི་སློབ་དཔོན་ཀླུ་སྒྲུབ་ཀྱིས་མཛད་པའི་བྱང་ཆུབ་ཀྱི་སེམས་བསྐྱེད་པའི་ཆོ་ག་ལས། ཇི་ལྟར་སྔོན་གྱི་སངས་རྒྱས་བཅོམ་ལྡན་འདས་རྣམས་དང༌། བྱང་ཆུབ་སེམས་དཔའ་དེ་དག་གིས་དངོས་པོ་ཐམས་ཅད་དང་བྲལ་བ་ཕུང་པོ་དང༌། ཁམས་དང༌། སྐྱེ་མཆེད་དང༌། གཟུང་བ་དང༌། འཛིན་པ་རྣམ་པར་སྤངས་པ། ཆོས་བདག་མེད་པ་མཉམ་པ་ཉིད་ཀྱིས་རང་གི་སེམས་གཟོད་མ་ནས་མ་སྐྱེས་པ། སྟོང་པ་ཉིད་ཀྱི་ངོ་བོ་ཉིད་ཀྱི་བྱང་ཆུབ་ཀྱི་སེམས་བསྐྱེད་པ་དེ་བཞིན་དུ་བདག་མིང་འདི་ཞེས་བགྱི་བ་ཡང་དུས་འདི་ནས་བཟུང་སྟེ། བྱང་ཆུབ་གྱི་སྙིང་པོ་ལ་མཆིས་ཀྱི་བར་དུ་བྱང་ཆུབ་ཏུ་སེམས་བསྐྱེད་དོ། །ཞེས་པ་ལྟར་ཡིན་ལ།

གཞུང་འདིར་བཤད་པའི་དོན་དམ་སེམས་བསྐྱེད་ནི་ཆོ་ག་ཙམ་གྱིས་མི་ཐོབ་སྟེ། གཞུང་འདི་ཉིད་ལས། རྫོགས་པའི་སངས་རྒྱས་རབ་བསྙེན་བྱས། །བསོད་ནམས་ཡེ་ཤེས་ཚོགས་རབ་བསགས། །ཆོས་ལ་མི་རྟོག་ཡེ་ཤེས་ནི། །སྐྱེས་ཕྱིར་དེ་ནི་དམ་པར་འདོད། །ཅེས་པ་དང༌། ཀ་མ་ལ་ཤཱི་ལས། སྒོམ་རིམ་པས། དེ་ལྟར་ཀུན་རྫོབ་ཀྱི་བྱང་ཆུབ་ཀྱི་སེམས་བསྐྱེད་ནས་དོན་དམ་པའི་བྱང་ཆུབ་ཀྱི་སེམས་བསྐྱེད་པའི་ཕྱིར་འབད་པར་བྱའོ། །དོན་དམ་པའི་བྱང་ཆུབ་ཀྱི་སེམས་དེ་ནི་འཇིག་རྟེན་ལས་འདས་པའི་སྤྲོས་པ་ ༼༦༥༽ མཐའ་དག་དང་བྲལ་བ། ཤིན་ཏུ་གསལ་བ་དོན་དམ་པའི་སྤྱོད་ཡུལ་དྲི་མ་མེད་པ། མི་གཡོ་བ། རླུང་མེད་པའི་མར་མེའི་རྒྱུན་བཞིན་དུ་མི་གཡོ་བའོ། །དེ་འགྲུབ་པ་ནི་རྟག་ཏུ་གུས་པར་ཡུན་རིང་དུ་ཞི་གནས་དང་ལྷག་མཐོང་གི་རྣལ་འབྱོར་གོམས་པ་ལས་འགྱུར་རོ། །ཞེས་སོ། །གཉིས་པ་ལ་གཉིས་ཏེ། སྨོན་པ་དང༌། འཇུག་པའི་བསླབ་པ་ལ་སློབ་ཚུལ་ལོ། །དང་པོ་ནི་སེམས་བསྐྱེད་ཀྱི་ཡོན་ཏན་དྲན་པར་བྱ་བ་དང༌། ཡང་དང་ཡང་དུ་སེམས་བསྐྱེད་པ་དང༌། ཚོགས་གཉིས་བསགས་པ་དང༌། སེམས་ཅན་བློས་མི་སྤོང་བ་དང༌། དཀར་ནག་གི་ཆོས་བཞིའི་བླང་དོར་ལ་བསླབ་པར་བྱའོ། །དཀར་ནག་གི་ཆོས་བཞི་ནི་དཀོན་མཆོག་བརྩེགས་པ་འོད་སྲུངས་ཀྱིས་ཞུས་པ་ལས་གསུངས་ཏེ་ནག་པོའི་ཆོས་བཞི་ནི་འོད་སྲུངས་ཆོས་བཞི་དང་ལྡན་ན་བྱང་ཆུབ་ཀྱི་སེམས་བརྗེད་པར་འགྱུར་ཏེ། བཞི་གང་ཞེ་ན་འདི་ལྟ་སྟེ། མཁན་པོ་དང་སློབ་དཔོན་དང་བླ་མ་དང་སྦྱིན་གནས་ལ་བསླུ་བ་དང༌། གཞན་འགྱོད་པ་མེད་པ་ལ་འགྱོད་པ་ཉེ་བར་བསྒྲུབ་པ་དང༌། ཐེག་པ་ཆེན་པོ་ལ་ཡང་དག་པར་ཞུགས་པའི་སེམས་ཅན་རྣམས་ལ་བསྔགས་པ་མ་ཡིན་པ་དང༌། མི་སྙན་པ་དང༌། བརྗོད་པ་མ་ཡིན་པའི་སྒྲ་ཚིགས་སུ་བཅད་པ་འབྱིན་པ་དང༌། སྒྱུ་དང་གཡོས་གཞན་ལ་ཉེ་བར་སྤྱོད་ཀྱི་ལྷག་པའི་བསམ་པས་མ་ཡིན་པའོ་ཞེས་འབྱུང་ངོ༌། །དཀར་པོའི་ཆོས་བཞི་ནི། འོད་སྲུངས་བྱང་ཆུབ་སེམས་དཔའ་ཆོས་བཞི་དང་ལྡན་ན་སྐྱེ་བ་ཐམས་ཅད་དུ་སྐྱེས་མ་ཐག་ཏུ་བྱང་ཆུབ་ཀྱི་སེམས་མངོན་དུ་འགྱུར་ཏེ།

བྱང་ཆུབ་ཀྱི་སྙིང་པོ་ལ་འདུག་གི་བར་དུ་བར་མ་ ༼༦༦༽ དོར་བརྗེད་པར་མི་འགྱུར་རོ། །བཞི་གང་ཞེ་ན་འདི་ལྟ་སྟེ། སྲོག་གི་ཕྱིར་རམ་ཐ་ན་བཞད་གད་ཀྱི་ཕྱིར་ཡང་བརྫུན་གྱི་ཚིག་མི་སྨྲ་བ་དང༌། སྒྱུ་དང་གཡོ་མེད་པར་སེམས་ཅན་ཐམས་ཅད་ཀྱི་དྲུང་ན་ལྷག་པའི་བསམ་པས་གནས་པ་དང༌། བྱང་ཆུབ་སེམས་དཔའ་ཐམས་ཅད་ལ་སྟོན་པར་འདུ་ཤེས་བསྐྱེད་ཅིང་དེ་དག་གི་ཡང་དག་པའི་བསྔགས་པ་ཕྱོགས་བཞིར་བརྗོད་པ་དང༌། ཉི་ཚེ་བའི་ཐེག་པ་མི་འདོད་པའི་ཕྱིར་སེམས་ཅན་གང་རྣམས་ཡོངས་སུ་སྨིན་པར་བྱེད་པ་དེ་དག་ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡང་དག་པར་འཛིན་དུ་འཇུག་པ་སྟེ། འོད་སྲུངས་བཞི་པོ་དེ་དག་གོ་ཞེས་འབྱུང་ངོ༌། །དེ་དག་ལས་སེམས་ཅན་བློས་སྤངས་ན་སྨོན་པ་རྩ་བ་ནས་བཏང་བ་ཡིན་ཞིང་གཞན་བཞི་ལས་འདས་ན་ཡོན་ཏན་འཕེལ་བར་མི་འགྱུར་བས་ལྔ་པོ་དེ་ལ་འབད་དེ་བསླབ་པར་བྱའོ། །གཉིས་པ་ལ་སྤང་བྱ་དང་བསྒྲུབ་བྱ་བསྟན་པ་གཉིས་ལས། དང་པོ་ལ་ནམ་མཁའི་སྙིང་པོའི་མདོའི་རྗེས་སུ་འབྲངས་ནས་སློབ་དཔོན་ཞི་བའི་ལྷ་ལ་སོགས་པས་རྒྱལ་པོ་ལ་འབྱུང་བ་ལྔ་དང༌། བློན་པོ་ལ་འབྱུང་བ་ལྔ་དང༌། ལས་དང་པོ་པ་ལ་འབྱུང་བ་བརྒྱད་དང་ཐུན་མོང་དུ་སྨོན་པ་བཏང་བ་དང་རྩ་བའི་ལྟུང་བ་བཅུ་དགུར་བཞེད་དོ། །དེ་ལ་རྒྱལ་པོ་ལ་འབྱུང་བ་ལྔ་ནི་བསླབ་བཏུས་ལས། དཀོན་མཆོག་གསུམ་གྱི་འཕྲོག་རྐུ་བ། །ཕས་ཕམ་པ་ཡི་ལྟུང་བར་འདོད། །དམ་པའི་ཆོས་ནི་སྤོང་བྱེད་པ། །གཉིས་པར་ཐུབ་པས་གསུངས་པ་ཡིན། །ཚུལ་ཁྲིམས་འཆལ་བའི་དགེ་སློང་ལའང༌། །ངུར་སྨྲིག་འཕྲོག་དང་བརྡེག་པ་དང༌། །བཙོན་རར་འཇུག་པར་བྱེད་པ་དང༌། །རབ་ ༼༦༧༽ ཏུ་བྱུང་ལས་འབེབས་པ་དང༌། །སྲོག་དང་འབྲལ་བྱེད་གསུམ་པ་ཡིན། །མཚམས་མེད་ལྔ་པོ་བྱེད་པ་དང༌། །ལོག་པར་ལྟ་བ་འཛིན་པ་དང༌། །ཞེས་སོ། །བློན་པོ་ལ་འབྱུང་བ་ལྔ་ནི་རྒྱལ་པོ་ལ་འབྱུང་བ་དང་པོ་བཞི་དང༌། གྲོང་ཁྱེར་ལ་སོགས་པ་འཇོམས་པར་བྱེད་པ་དང་ལྔ་ཡིན་ཏེ།

དེ་ཉིད་ལས། གྲོང་ལ་སོགས་པ་འཇིག་པ་ཡང༌། །རྩ་བའི་ལྟུང་བར་རྒྱལ་བས་གསུངས། །ཞེས་སོ། །ལས་དང་པོ་པ་ལ་འབྱུང་བ་བརྒྱད་ནི། བློ་སྦྱངས་མ་བྱས་སེམས་ཅན་ལ། །སྟོང་པ་ཉིད་ནི་བརྗོད་པ་དང༌། །སངས་རྒྱས་ཉིད་ལ་ཞུགས་པ་དག །རྫོགས་པའི་བྱང་ཆུབ་བཟློག་པ་དང༌། །སོ་སོར་ཐར་པ་ཡོངས་སྤངས་ཏེ། །ཐེག་པ་ཆེ་ལ་སྦྱོར་བ་དང༌། །སློབ་པའི་ཐེག་པས་ཆགས་ལ་སོགས། །སྤོང་བར་འགྱུར་བ་མིན་ཞེས་འཛིན། །ཕ་རོལ་དག་ཀྱང་འཛིན་འཇུག་དང༌། །རང་གི་ཡོན་ཏན་བརྗོད་པ་དང༌། །རྙེད་པ་དང་ནི་བཀུར་སྟི་དང༌། །ཚིགས་བཅད་རྒྱུ་ཡིས་གཞན་སྨོད་དང༌། །བདག་ནི་ཟབ་མོ་བཟོད་པའོ་ཞེས། །ལོག་པ་ཉིད་ནི་སྨྲ་བ་དང༌། །དགེ་སྦྱོང་ཆད་པས་གཅོད་པ་དང༌། །དཀོན་མཆོག་གསུམ་གྱི་སྦྱིན་བྱེད་དང༌། །སྦྱིན་པ་ལེན་པར་བྱེད་པ་དང༌། །ཞི་གནས་འདོར་བར་བྱེད་པ་དང༌། །ཡང་དག་འཇོག་གི་ལོངས་སྤྱོད་རྣམས། །ཁ་ཏོན་བྱེད་ལ་སྦྱིན་པ་རྣམས། །དེ་དག་རྩ་བའི་ལྟུང་བ་སྟེ། །སེམས་ཅན་དམྱལ་བ་ཆེན་པོའི་རྒྱུ། །ཞེས་འབྱུང་ངོ༌། །འཕགས་པ་ཐོགས་མེད་རྗེས་འབྲང་དང་བཅས་པའི་ལུགས་ཀྱིས་ཕམ་པའི་གནས་ལྟ་བུ་དང་ཉེས་བྱས་ལྟ་བུ་གཉིས་སུ་བཞེད་དེ། དེ་ལ་དང་པོ་ནི་སྡོམ་པ་ཉི་ཤུ་པ་ལས། རྙེད་ ༼༦༨༽ དང་བཀུར་སྟིར་ཆགས་པ་ཡིས། །བདག་བསྟོད་གཞན་ལ་སྨོད་པ་དང༌། །སྡུག་བསྔལ་མགོན་མེད་གྱུར་པ་ལ། །སེར་སྣས་ཆོས་ནོར་མི་སྟེར་དང༌། །གཞན་གྱིས་བཤགས་ཀྱང་མི་ཉན་པར། །ཁྲོས་ནས་གཞན་ལ་འཚོག་པ་དང༌། །ཐེག་པ་ཆེན་པོ་སྤོང་བྱེད་ཅིང༌། །དམ་ཆོས་འདྲར་སྣང་སྟོན་པའོ། །ཞེས་སོ། །ཉེས་བྱས་ལ་གཉིས་ཏེ། དགེ་བ་ཆོས་སྡུད་ཀྱི་མི་མཐུན་ཕྱོགས་དང༌། སེམས་ཅན་དོན་བྱེད་ཀྱིའོ། །དང་པོ་ལ་རང་གི་ཟང་ཟིང་གི་སྦྱིན་པའི་མི་མཐུན་ཕྱོགས་བཞི་སྟེ། དཀོན་མཆོག་གསུམ་ལ་གསུམ་མི་མཆོད། །འདོད་པའི་སེམས་ཀྱིས་རྗེས་སུ་འཇུག །རྒན་པ་རྣམས་ལ་གུས་མི་ཕྱེད། །དྲིས་པ་ལ་ནི་ལན་མི་འདེབས། །ཞེས་སོ། །གཞན་གྱི་ཟང་ཟིང་གི་སྦྱིན་པའི་མི་མཐུན་ཕྱོགས་གཉིས་ནི།

མགྲོན་པོས་བདག་གིར་མི་བྱེད་དང༌། །གསེར་ལ་སོགས་པ་ལེན་མི་བྱེད། །ཅེས་སོ། །ཆོས་ཀྱི་སྦྱིན་པའི་མི་མཐུན་ཕྱོགས་ནི། ཆོས་འདོད་རྣམས་ལ་སྦྱིན་མི་བྱེད། །ཅེས་པ་གཅིག་སྟེ། སྦྱིན་པའི་མི་མཐུན་ཕྱོགས་བདུན་ཡིན་ནོ། །ཚུལ་ཁྲིམས་འཆལ་བ་ཡལ་བར་འདོར། །ཕ་རོལ་དད་ཕྱིར་སློབ་མི་བྱེད། །སེམས་ཅན་དོན་ལ་བྱ་བ་ཆུང༌། །འཚོ་བ་ལོག་པ་དྭང་དུ་ལེན། །འཕྱར་ནས་རབ་ཏུ་རྒོད་ལ་སོགས། །ཞེས་པ་སྡོམ་པའི་ལྔ་དང༌། འཁོར་བ་གཅིག་པུས་བགྲོད་པར་སེམས། །ཞེས་པ་དགེ་བ་ཆོས་སྡུད་ཀྱི་གཅིག་དང༌། གྲགས་པ་མ་ཡིན་མི་སྤོང་བ། །ཉོན་མོངས་བཅས་ཀྱང་འཆོས་མི་བྱེད། །ཅེས་སེམས་ཅན་དོན་བྱེད་ཀྱི་གཉིས་ཏེ། ཚུལ་ཁྲིམས་ཀྱི་མི་མཐུན་ཕྱོགས་བརྒྱད་ཡིན་ནོ། །གཤེ་ལ་ལན་དུ་གཤེ་ ༼༦༩༽ ལ་སོགས། །ཁྲོས་པ་རྣམས་ནི་ཡལ་བར་འདོར། །ཕ་རོལ་ཤད་ཀྱིས་འཆགས་པ་སྤོང༌། །ཁྲོ་བའི་སེམས་ཀྱིས་རྗེས་སུ་འཇུག །ཅེས་པ་བཟོད་པའི་མི་མཐུན་ཕྱོགས་བཞི་ཡིན་ལ། རྙེད་བཀུར་འདོད་ཕྱིར་འཁོར་རྣམས་སྡུད། །ལེ་ལོ་ལ་སོགས་སེལ་མི་བྱེད། །ཆགས་པས་བྲེ་མོའི་གཏམ་ལ་བརྟེན། །ཞེས་ལ་བརྩོན་འགྲུས་ཀྱི་མི་མཐུན་ཕྱོགས་གསུམ་ཡིན་ནོ། །ཏིང་ངེ་འཛིན་གྱི་དོན་མི་ཚོལ། །བསམ་གཏན་སྒྲིབ་པ་སྤོང་མི་བྱེད། །བསམ་གཏན་རོ་ལ་ཡོན་ཏན་ལྟ། །ཞེས་བསམ་གཏན་གྱི་མི་མཐུན་ཕྱོགས་གསུམ་དང༌། ཉན་ཐོས་ཐེག་པ་སྤོང་བར་བྱེད། །རང་ཚུལ་ཡོད་བཞིན་དེ་ལ་བརྩོན། །བརྩོན་མིན་ཕྱི་རོལ་བསྟན་བཅོས་བརྩོན། །བརྩོན་པར་བྱས་ཀྱང་དེ་ལ་དགའ། །ཐེག་པ་ཆེན་པོ་སྤོང་བར་བྱེད། །བདག་ལ་བསྟོད་ཅིང་གཞན་ལ་སྨོད། །ཆོས་ཀྱི་དོན་དུ་འགྲོ་མི་བྱེད། །དེ་ལ་སྨོད་ཅིང་ཡི་གེར་རྟོན། །ཞེས་པ་ཤེས་རབ་ཀྱི་མི་མཐུན་ཕྱོགས་བརྒྱད་དེ། དེ་ལྟར་ན་དགེ་བ་ཆོས་སྡུད་ཀྱི་མི་མཐུན་ཕྱོགས་སུམ་ཅུ་སོ་གསུམ་ཡིན་ནོ། །དགོས་པའི་གྲོགས་སུ་འགྲོ་མི་བྱེད། །ནད་པའི་རིམ་གྲོ་བྱ་བ་སྤོང༌། །དུཿཁ་སེལ་བར་མི་བྱེད་དང༌། །བག་མེད་རྣམས་ལ་རིགས་མི་སྟོན། །བྱས་ལ་ལན་དུ་ཕན་མི་འདོགས། །གཞན་གྱི་མྱ་ངན་སེལ་མི་བྱེད། །ནོར་འདོད་པ་ལ་སྦྱིན་མི་བྱེད། །འཁོར་རྣམས་ཀྱི་ནི་དོན་མི་བྱེད། །གཞན་གྱི་བློ་དང་མཐུན་མི་འཇུག

།ཡོན་ཏན་བསྔགས་པ་སྨྲ་མི་བྱེད། །རྐྱེན་དང་འཚམས་པར་ཚར་མི་གཅོད། །རྫུ་འཕྲུལ་བསྡིགས་ལ་སོགས་མི་བྱེད། །ཅེས་པ་སེམས་ཅན་དོན་བྱེད་ཀྱི་མི་མཐུན་ ༼༧༠༽ ཕྱོགས་བཅུ་གཉིས་ཏེ། དེ་ལྟར་ན་ཉེས་བྱས་བཞི་བཅུ་རྩ་ལྔ་ཡིན་ནོ། །ཡང་བྱང་ས་ལས། སེམས་ཅན་ལ་ཕན་འདོགས་པའི་ཚུལ་ཁྲིམས་བཅུ་གཅིག་ཏུ་གསུངས་ཤིང༌། དེའི་མི་མཐུན་ཕྱོགས་ཀྱང་ནད་གཡོག་མི་བྱེད་པ་དང༌། སྡུག་བསྔལ་མི་སེལ་བ་གཉིས་གཅིག་ཏུ་བསྡུས་ནས་སེམས་ཅན་དོན་བྱེད་ཀྱི་མི་མཐུན་ཕྱོགས་བཅུ་གཅིག་ཏུ་བྱས་ཏེ་ཉེས་བྱས་བཞི་བཅུ་རྩ་བཞིར་གསལ་ལོ། །དེ་ལྟར་བཞི་བཅུ་རྩ་བཞིའམ་རྩ་ལྔ་པོ་འདི་དག་ལ་ཡང་ཉོན་མོངས་ཅན་དང༌། ཉོན་མོངས་མེད་པ་དང༌། ལྟུང་མེད་ལ་སོགས་པའི་བྱེ་བྲག་བྱང་ས་དང་སྡོམ་པ་ཉི་ཤུ་པའི་འགྲེལ་པ་ལས་ཤེས་པར་བྱའོ། །ཕམ་པའི་གནས་ལྟ་བུའི་ཆོས་བཞི་པོ་དེ་ཀུན་ནས་དཀྲིས་པ་ཆེན་པོས་སྤྱད་ན་སྡོམ་པ་གཏོང་ལ། ཆུང་ངུ་དང་འབྲིང་གིས་མི་གཏོང་ངོ༌། །ཀུན་ནས་དཀྲིས་པ་ཆེན་པོའི་དོན་ཡང་བྱང་ས་ལས། གང་གི་ཕྱིར་བྱང་ཆུབ་སེམས་དཔས་ཕམ་པའི་གནས་ལྟ་བུའི་ཆོས་བཞི་པོ་འདི་དག་རྒྱུན་མི་ཆད་པར་ཀུན་ཏུ་སྤྱོད་པ་དང༌། ངོ་ཚ་ཤེས་པ་དང་ཁྲེལ་ཡོད་པ་ཆུང་ངུ་ཙམ་ཡང་མི་སྐྱེད་པ་དང༌། དེས་མགུ་བར་བྱེད་ཅིང་དེ་ལ་དགའ་བ་དང༌། དེ་ཉིད་ལ་ཡོན་ཏན་ཅན་དུ་ལྟ་བར་གྱུར་པ་ནི་ཀུན་ནས་དཀྲིས་པ་ཆེན་པོ་ཡིན་པར་རིག་པར་བྱའོ། །ཞེས་གསུངས་སོ། །མདོར་ན་བསམ་སྦྱོར་གཉིས་ཀ་མི་དགེ་བའི་ལས་ནི་ལྟུང་བ་དང་བཅས་པ་ཁོ་ན་ཡིན་ལ། གཉིས་ཀ་དགེ་བ་ནི་ལྟུང་མེད་འབའ་ཞིག་ཡིན་ཞིང༌། བསམ་པ་བཟང་པོས་ཀུན་ནས་བསླང་ན་སྦྱོར་བ་མི་དགེ་བ་ལྟར་སྣང་ཡང་ལྟུང་བའི་གཟུགས་བརྙན་ལྟུང་མེད་མཚན་ཉིད་པ་ཡིན་ལ། བསམ་པ་ངན་པས་ཀུན་ནས་བསླང་ན་སྦྱོར་བ་ ༼༧༡༽ དགེ་བ་ལྟར་སྣང་ཡང་ལྟུང་མེད་ཀྱི་གཟུགས་བརྙན་ལྟུང་བ་མཚན་ཉིད་པ་ཡིན་ནོ། །གཉིས་པ་ལ་གསུམ་སྟེ། མཚན་ཉིད་དང༌། དབྱེ་བ་དང༌།

གྲངས་ངེས་སོ། །དང་པོ་ལ་བྱང་ཆུབ་སེམས་དཔའི་ཚུལ་ཁྲིམས་ཙམ་གྱི་མཚན་ཉིད་ནི་ཚུལ་ཁྲིམས་གང་ཞིག་ཐེག་ཆེན་སློབ་པའི་རྒྱུད་ཀྱིས་བསྡུས་པ་ཡིན་ནོ། །གཉིས་པ་ནི་དེ་ལ་དབྱེ་ན་གསུམ་སྟེ། སྡོམ་པའི་ཚུལ་ཁྲིམས་ནི་སེམས་ཅན་ཐམས་ཅད་ཀྱི་དོན་དུ་སྤང་བྱ་སྤོང་བའི་སེམས་པ་ཡིན་ལ། དགེ་བ་ཆོས་སྡུད་ཀྱི་ནི་སེམས་ཅན་ཐམས་ཅད་ཀྱི་དོན་དུ་དགེ་བ་སྒྲུབ་པའི་སེམས་པ་ཡིན་ཞིང༌། སེམས་ཅན་དོན་བྱེད་ནི་སེམས་ཅན་མཐའ་དག་གི་དོན་སྒྲུབ་པར་འདོད་པའི་སེམས་པ་ཡིན་ཏེ། དེ་གསུམ་ངོ་བོ་གཅིག་གོ །དེ་དག་མངོན་གྱུར་དུ་མེད་ཀྱང་ས་བོན་ཡོད་ན་ཚུལ་ཁྲིམས་དང་ལྡན་པ་ཡིན་ནོ། །གསུམ་པ་ནི་བྱང་ཆུབ་སེམས་དཔའི་བསླབ་བྱ་ཐམས་ཅད་གསུམ་པོ་དེར་གྲངས་ངེས་ཏེ། ཆོས་རྗེ་ས་སྐྱ་པའི་གསུང་གིས་འཚང་རྒྱ་བ་ལ་བསླབ་བྱ་གསུམ་དུ་ངེས་ཏེ་སྐྱོན་མེད་པ་དང༌། ཡོན་ཏན་དང་ལྡན་པ་དང༌། གཞན་དོན་སྒྲུབ་པ་དང་གསུམ་པས་ཉུང་ན་མི་འདུ་ཤིང་མང་མི་དགོས་པའི་ཕྱིར་རོ་ཞེས་གསུངས་ཤིང༌། བྱང་ས་ལས། ཚུལ་ཁྲིམས་རྣམ་པ་གསུམ་པོ་དེ་དག་ཀྱང་མདོར་བསྡུ་ན་བྱང་ཆུབ་སེམས་དཔའི་བྱ་བ་རྣམ་པ་གསུམ་བྱེད་དེ། སྡོམ་པའི་ཚུལ་ཁྲིམས་ནི་སེམས་གནས་པར་བྱེད་དོ། །དགེ་བའི་ཆོས་སྡུད་པ་ནི་བདག་གིས་སངས་རྒྱས་ཀྱི་ཆོས་ཡོངས་སུ་སྨིན་པར་བྱེད་དོ། །སེམས་ཅན་གྱི་དོན་བྱ་བའི་ཚུལ་ཁྲིམས་ནི་སེམས་ཅན་ཡོངས་སུ་སྨིན་པར་བྱེད་དོ། །བྱང་ཆུབ་སེམས་དཔའི་བྱ་བ་ཐམས་ཅད་ནི་འདི་དག་ཏུ་ཟད་ 

༼༧༢༽ དེ། འདི་ལྟ་སྟེ། ཚེ་འདི་ལ་བདེ་བར་གནས་པར་བྱ་བའི་ཕྱིར་སེམས་གནས་པར་བྱ་བ་དང༌། ལུས་དང་སེམས་དུབ་པ་མེད་པར་སངས་རྒྱས་ཀྱི་ཆོས་ཡོངས་སུ་སྨིན་པར་བྱ་བ་དང༌། སེམས་ཅན་ཡོངས་སུ་སྨིན་པར་བྱ་བ་ཡིན་ཏེ། བྱང་ཆུབ་སེམས་དཔའི་ཚུལ་ཁྲིམས་ནི་དེ་དག་ཏུ་ཟད་དོ། །ཞེས་སོ། །སྤང་བྱ་དང་བསྒྲུབ་བྱ་དེ་དག་ཀྱང་མདོར་བསྡུས་ན། སྡོམ་པ་ཉི་ཤུ་པ་ལས། གཞན་རྣམས་དང་ནི་བདག་ལའང་རུང༌། །སྡུག་བསྔལ་ཡིན་ཡང་གང་ཕན་དང༌། །ཕན་དང་བདེ་བ་རྣམས་བྱ་སྟེ། །བདེ་ཡང་མི་ཕན་མི་བྱའོ། །ཞེས་གསུངས་པ་ལྟར་བསླབ་པར་བྱའོ། །གསུམ་པ་ལ། སློབ་དཔོན་ཞི་བའི་ལྷ་ལ་སོགས་པའི་ལུགས་ཀྱིས་ནམ་མཁའི་སྙིང་པོའི་མདོ་ལས་བྱུང་བ་ལྟར་རྨི་ལམ་དུ་འཕགས་པ་ནམ་མཁའི་སྙིང་པོ་སྤྱན་དྲངས་ནས་དེའི་མདུན་དུ་བཤགས་པར་བྱེད་དེ། བསླབ་བཏུས་ལས། རྨི་ལམ་འཕགས་པ་མཁའ་སྙིང་པོའི། །མདུན་དུ་འདུག་སྟེ་བཤགས་པར་བྱ། །ཞེས་སོ། །ཐོགས་མེད་ཀྱི་ལུགས་ཀྱིས་སྨོན་པ་གཏོང་བའི་རྒྱུ་ནི་བཞི་ཡིན་ཏེ། བྱང་ས་ལས། བྱང་ཆུབ་སེམས་དཔའི་སེམས་ལྡོག་པའི་རྒྱུ་ནི་རྣམ་པ་བཞི་སྟེ། བཞི་གང་ཞེ་ན། རིགས་དང་མི་ལྡན་པ་ཡིན། སྡིག་པའི་གྲོགས་པོས་ཡོངས་སུ་ཟིན་པ་ཡིན། སེམས་ཅན་རྣམས་ལ་སྙིང་རྗེ་ཆུང་བ་ཡིན། འཁོར་བའི་སྡུག་བསྔལ་ཡུན་རིང་པོ་རྣམ་པ་སྣ་ཚོགས་དྲག་པོ་བར་ཆད་མེད་པས་འཇིགས་ཏེ། ཤིན་ཏུ་འཇིགས་ཤིང་སྐྲག་ལ་དངངས་པར་འགྱུར་བ་ཡིན་ཏེ། སེམས་ལྡོག་པའི་རྒྱུ་བཞི་པོ་འདི་དག་ནི་སེམས་སྐྱེ་བའི་རྒྱུ་བཞི་པོ་དག་བཟློག་པ་ལས་སྔ་མ་བཞིན་དུ་ ༼༧༣༽ རྒྱས་པར་རིག་པར་བྱའོ་ཞེས་སོ། །དེ་ལྟར་རྒྱུ་དེ་དག་ལ་སོགས་པ་ལ་བརྟེན་ནས་སེམས་ཅན་བློས་སྤོང་བའི་ལྟུང་བ་བྱུང་ན་བྱང་ཆུབ་སེམས་དཔའི་སྡོམ་པ་རྩ་བ་ནས་བཏང་བ་ཡིན་པས། ཐོག་མར་བཤགས་པ་བྱས་ལ། སླར་བླང་བར་བྱའོ། །ལྟུང་བ་གཞན་བྱུང་ན་བཤགས་པ་བྱ་ཞིང༌། ཕྱིན་ཆད་བསྡམ་པར་བྱའོ། །འཇུག་པ་གཏོང་བའི་རྒྱུ་ནི།

བྱང་ས་ལས། མདོར་བསྡུ་ན་རྒྱུ་གཉིས་ཁོ་ནས་བྱང་ཆུབ་སེམས་དཔའི་སྡོམ་པ་ཡང་དག་པར་བླངས་པ་དེ་གཏོང་བར་འགྱུར་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པ་ཡོངས་སུ་བཏང་བ་དང༌། ཕམ་པའི་གནས་ལྟ་བུའི་ཆོས་ཀྱི་ཀུན་ནས་དཀྲིས་པ་ཆེན་པོ་ཀུན་ཏུ་སྤྱོད་པའོ་ཞེས་འབྱུང་ལ། རྣམ་པར་གཏན་ལ་དབབ་པ་བསྡུ་བ་ལས་ནི། དེ་གཏོང་བ་ནི་མདོར་བསྡུ་ན་རྒྱུ་བཞིས་འགྱུར་ཏེ། ཡང་དག་པར་ལེན་པའི་སེམས་ཀྱིས་མི་འདྲ་བར་ངེས་པའི་སེམས་སྐྱེད་པར་བྱེད་པ་དང༌། མི་བརྡ་འཕྲོད་པའི་དྲུང་དུ་འབུལ་བ་དང་ལྡན་པའི་ཚིག་རྗོད་པར་བྱེད་པ་དང༌། ཕམ་པའི་གནས་ལྟ་བུའི་ཆོས་བཞི་པོ་དེ་དག་ལས་ཐམས་ཅད་ལ་རེ་རེའི་ཉེས་པ་འབྱིན་པ་དང༌། ཕམ་པའི་གནས་ལྟ་བུའི་ཆོས་བཞི་པོ་ཐམས་ཅད་དམ་རེ་རེ་ལ་ཀུན་ནས་དཀྲིས་པ་ཆེན་པོས་ཉེས་པ་འབྱིན་པར་བྱེད་ན་བྱང་ཆུབ་སེམས་དཔའི་སྡོམ་པ་བཏང་བར་བརྗོད་པར་བྱའོ་ཞེས་བཤད་དོ། །དེ་དག་ཕྱིར་བཅོས་པའི་ཐབས་ནི་ཕམ་པ་ལྟ་བུའི་ཆོས་དེ་དག་ཀུན་ནས་དཀྲིས་པ་ཆེན་པོ་དང་ལྡན་པའི་ཉེས་པ་བྱུང་ན། བྱང་ཆུབ་སེམས་དཔའི་སྡོམ་པ་སླར་བླང་བར་བྱ་ཞིང༌། ཟག་པ་འབྲིང་གིས་བསྐྱེད་པ་བྱུང་ན་བཤགས་ཡུལ་ ༼༧༤༽ དུ་རུང་བའི་གང་ཟག་གསུམ་ཡན་ཆད་ཀྱི་དྲུང་དུ་བཤགས་པར་བྱའོ། །ཟག་པ་ཆུང་ངུས་བསྐྱེད་པ་དང་ཉེས་བྱས་རྣམས་བྱུང་ན་གཅིག་གི་མདུན་དུ་བཤགས་པར་བྱའོ། །བཤགས་ཡུལ་ཡང་བྱང་སར་ཉན་ཐོས་ཀྱི་ཐེག་པའམ་ཐེག་པ་ཆེན་པོ་ཡང་རུང་སྟེ་ངག་གི་རྣམ་པར་རིག་བྱེད་དེ་དག་ཁོང་དུ་ཆུད་ཅིང་འཛིན་པར་ནུས་པ་ལ་བཤགས་པར་བྱའོ་ཞེས་གསུངས་སོ། །ཟག་པ་འབྲིང་མན་ཆད་ཉེས་བྱས་དང་བཅས་པ་ཐམས་ཅད་བཤགས་ཡུལ་མ་རྙེད་ན་བདག་ཉིད་ཀྱིས་བསམ་པ་ཐག་པས་ཕྱིན་ཆད་མི་བྱ་བར་སེམས་བསྐྱེད་པས་ཉེས་པ་དག་ཅིང་སོར་ཆུད་པར་འགྱུར་ཏེ། སྡོམ་པ་ཉི་ཤུ་པ་ལས། སྡོམ་པ་སླར་ཡང་བླང་བར་བྱ། །ཟག་པ་འབྲིང་ནི་གསུམ་ལ་བཤགས། །གཅིག་གི་མདུན་དུ་ལྷག་མ་རྣམས། །ཉོན་མོངས་མི་མོངས་བདག་སེམས་བཞིན། །ཞེས་སོ། །སློབ་དཔོན་བྱང་ཆུབ་བཟང་པོ་ནི། །ཟག་པ་ཆུང་ངུ་དང་འབྲིང་ཡང་བཤགས་ཡུལ་གཞན་ཁོ་ན་ལ་བཤགས་དགོས་པར་བཞེད་དོ། །ཟག་པ་ཆེ་ཆུང་གི་ཚད་ཕམ་པར་འགྱུར་བའི་ཡན་ལག་གསུམ་པོ་ཚང་བ་ཐུན་ཚོད་ལས་འདས་པ་ནི་ཆེན་པོ་ཡིན་ལ།

ཡན་ལག་ཚང་ཡང་ཐུན་ཚོད་ལས་མ་འདས་པ་འབྲིང་པོ་ཡིན་ཞིང༌། ཡན་ལག་ཀྱང་མ་ཚང་བ་ཆུང་ངུ་ཡིན་ནོ་ཞེས་ཁ་ཅིག་གསུང་ཞིང༌། ཁ་ཅིག་སྦྱོར་དངོས་རྗེས་གསུམ་ཚང་བ་དང༌། དང་པོ་གཉིས་ཚང་བ་དང༌། སྦྱོར་བ་ཙམ་བྱས་པ་ལ་བཞེད་ཀྱང༌། བྱང་སའི་དགོངས་པ་ནི་ཡན་ལག་གསུམ་ཚང་བ་དང༌། གཉིས་དང༌། གཅིག་ལས་མ་ཚང་བ་ཡིན་པར་བླ་མ་བཞེད་དོ། །ཡང་སློབ་དཔོན་བྱང་ཆུབ་བཟང་པོས་སྡོམ་པ་ཉི་ཤུ་པའི་འགྲེལ་པར་ཉོན་མོངས་པ་ ༼༧༥༽ དྲག་པོ་ནི་ཟག་པ་རྣམས་ཕྱིར་ཞིང་རྒྱུན་མ་ཆད་པར་ཀུན་ཏུ་སྤྱོད་ཀྱང་གང་འདིར་ངོ་ཚ་ཤེས་པ་དང༌། ཁྲེལ་ཡོད་པ་ཅུང་ཟད་ཙམ་ཡང་མི་སྐྱེ་བ་དང༌། དེས་མགུ་བར་བྱེད་ཅིང་དེ་ལ་དགའ་བ་དང༌། དེ་ཉིད་ལ་ཡོན་ཏན་དུ་ལྟ་བ་ཅན་དུ་གྱུར་པ་དང༌། གསོལ་བ་བཏབ་ཀྱང་མི་ལྡོག་ཅིང་བསམ་པ་མི་གཏོང་བའོ། །གང་གི་ཚེ་སླར་ངོ་ཚ་དང་ཁྲེལ་ཅུང་ཟད་ཙམ་སྐྱེ་བ་དང༌། ཕ་རོལ་གྱིས་གསོལ་བ་བཏབ་པས་ལྡོག་པ་དེ་ནི་འབྲིང་ལ་གནས་པའོ། །གང་གི་ཚེ་མྱུར་བ་ཉིད་དུ་ངོ་ཚ་བར་བྱེད་ཅིང་རང་ཉིད་ཀྱང་རུང་སྟེ་སྐད་ཅིག་གིས་ལྡོག་པ་དེ་ནི་ཆུང་ངུ་ལ་གནས་པར་རིག་པར་བྱའོ་ཞེས་བཤད་དོ། །གཞུང་གི་དོན་ལ་གཉིས་ཏེ། རྣམ་པར་ངེས་པ་དང༌། རྗེས་སུ་སྒྲུབ་པའོ། །དང་པོ་ལ་མཚན་ཉིད་དང༌། དབྱེ་བ་གཉིས་ལས་དང་པོ་ལ་སྐྱེས་བུ་བྱེད་པའི་ཡོན་ཏན་ནི་གོ་ཆའི་བརྩོན་འགྲུས་ཀྱིས་ཟབ་མོ་སྟོང་པ་ཉིད་སྒོམ་པ་དང༌། གཞན་དོན་གྱི་དཀའ་སྤྱད་ལ་སྤྲོ་བ་ཆེ་བ་དང༌། སྦྱོར་བའི་བརྩོན་འགྲུས་ཀྱིས་དངོས་སུ་ཚོགས་གཉིས་སྒྲུབ་པས་རྩོམ་པ་ཆེ་བའོ། །དོན་བྱེད་པའི་ཡོན་ཏན་ནི་བདག་དང་གཞན་ཐམས་ཅད་ལ་ཕན་པའི་དོན་ཆེ་བ་དང༌། འབྲས་བུ་ཡོངས་སུ་འཛིན་པའི་ཡོན་ཏན་ནི་བྱང་ཆུབ་ཆེན་པོ་ཡང་དག་པར་འགྲུབ་པས་ན་འབྱུང་བ་ཆེ་བ་སྟེ་ཡོན་ཏན་གསུམ་པོ་དེ་དང་ལྡན་ཞིང༌། གཞན་དོན་དང་བྱང་ཆུབ་ཀྱི་དོན་གཉིས་ལ་དམིགས་པ་དང་ལྡན་པའི་སེམས་འབྱུང་བ་དེ་ནི་བྱང་ཆུབ་སེམས་དཔའི་སེམས་ཡུལ་ལ་གཡོ་བར་བྱེད་པའི་འདུ་བྱེད་སེམས་པ་དང་མཚུངས་པར་ལྡན་པའི་སེམས་ཏེ་དེ་ཉིད་སེམས་བསྐྱེད་ཀྱི་ངོ་བོ་ཡིན་ནོ། །གཉིས་པ་ལ་གསུམ་སྟེ།

ས་མཚམས་དང༌། ཐོབ་ ༼༧༦༽ ཚུལ་དང༌། ཆེ་བ་དཔེའི་སྒོ་ནས་དབྱེ་བའོ། །དང་པོ་ལ་གཉིས་ལས། དངོས་ནི། སེམས་བསྐྱེད་དེ་ནི་ས་རྣམས་ལ་ལྡན་ཚུལ་གྱིས་དབྱེ་ན་བཞི་ཡིན་ཏེ། ཆོས་མཆོག་མན་ཆད་ན་བདག་གཞན་མཉམ་པ་དང༌། དེ་ཁོ་ན་ཉིད་མངོན་སུམ་དུ་མ་རྟོགས་ཤིང་དེ་དག་སྤྱིའི་རྣམ་པར་མོས་ཡུལ་དུ་བྱེད་པས་མོས་པ་ལས་བྱུང་བའི་སེམས་བསྐྱེད་དང༌། ས་དང་པོ་ནས་བདུན་པའི་བར་ན་བདག་གཞན་མཉམ་པར་རྟོགས་པ་ལྷག་པའི་བསམ་པ་རྣམ་པར་དག་པ་དང༌། དག་པའི་ས་གསུམ་ན་རྣམ་པར་མི་རྟོག་པའི་ཡེ་ཤེས་འབད་རྩོལ་མེད་པ་རྣམ་པར་སྨིན་པའི་སེམས་བསྐྱེད་ཡོད་དེ་དེ་ནི་སྔ་མ་གཉིས་ལས་གཞན་པའི་སེམས་བསྐྱེད་ཡིན་པར་འདོད་ལ་དེ་བཞིན་དུ་སངས་རྒྱས་ཀྱི་ས་ན་སྒྲིབ་པ་གཉིས་སྤངས་པས་སྒྲིབ་པ་སྤངས་པའི་སེམས་བསྐྱེད་ཡོད་དོ། །གལ་ཏེ་སྒྲིབ་པ་སྤངས་པའི་སེམས་བསྐྱེད་འདི་སངས་རྒྱས་ཀྱི་ཡིན་པ་མི་འཐད་དེ། འགྲེལ་པར་བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་ནི་རྣམ་པ་བཞི་སྟེ་ཞེས་བཤད་པའི་ཕྱིར་རོ་ཞེ་ན། དེ་ནི་བྱང་ཆུབ་སེམས་དཔའ་རྣམས་ཀྱིས་ཐོབ་པར་འགྱུར་བའི་སེམས་བསྐྱེད་ལ་བྱང་ཆུབ་སེམས་དཔའི་སེམས་བསྐྱེད་ཅེས་བཏགས་པ་ཡིན་ཏེ། བྱང་ས་ལས་ཀྱང༌། ཆོས་ཀྱི་འཁོར་ལོ་འཇིག་རྟེན་དུ་སྔོན་མ་བསྐོར་བ་སྐོར་བར་མཛད། དེ་ལྟར་ཆོས་སྟོན་པར་མཛད། བསླབ་པའི་གཞི་དག་ཀྱང་འཆའ་བར་མཛད་དེ། འདི་ནི་བྱང་ཆུབ་སེམས་དཔའི་རྣམ་པར་དག་པའི་ཐབས་ཞེས་བྱ་སྟེ་ཞེས་བྱང་ཆུབ་སེམས་དཔའ་སངས་རྒྱས་པ་ན་བྱེད་པའི་ཐབས་ལ་བྱང་ཆུབ་སེམས་དཔའི་ཐབས་ཞེས་བཤད་པ་བཞིན་ནོ། །ཡང་རྣམ་པར་གཏན་ལ་དབབ་ ༼༧༧༽ པ་བསྡུ་བ་ལས། དེ་ལ་འབྲས་བུ་ཡོངས་སུ་གྲུབ་པ་ནི་དེ་བཞིན་གཤེགས་པའི་ས་ལ་སྟེ་ཞེས་འབྲས་བུ་ཡོངས་སུ་གྲུབ་པའི་སེམས་བསྐྱེད་སངས་རྒྱས་ཀྱི་ས་ན་ཡོད་པར་བཤད་ཅིང༌། འགྲེལ་པ་ལས། སངས་རྒྱས་ཀྱི་ས་ལ་ནི་སྒྲིབ་པ་མེད་པའོ་ཞེས་བཤད་པས་ཤེས་སོ། །གཏན་ལ་དབབ་པ་ནི་བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་བཞི་པོ་དེའི་རྩ་བ་ནི་སྙིང་རྗེ་ཆེན་པོ་ཡིན་པར་འདོད་ཅིང༌།

བསམ་པ་ནི་དུས་རྟག་ཏུ་སེམས་ཅན་ལ་ཕན་པར་སེམས་པ་ཡིན་ཞིང༌། མོས་པ་ནི་ཐེག་ཆེན་གྱི་ཆོས་ལ་མོས་པ་སྟེ། ཡོན་ཏན་དང་ལྡན་པར་ངེས་ནས་ཇི་ལྟར་ངེས་པ་དེ་ཁོ་ན་བཞིན་དུ་འཛིན་པ་ཡིན་ཞིང༌། དམིགས་པ་ནི་དེ་བཞིན་དུ་ཐེག་ཆེན་དེའི་མཐར་ཐུག་གི་ཡེ་ཤེས་ཚོལ་བར་དམིགས་པ་ཡིན་ནོ། །ལམ་གོང་ནས་གོང་དུ་ཁྱད་པར་དུ་འཕགས་པ་ཐོབ་པར་འདོད་པའི་འདུན་པ་ནི་སྤངས་རྟོགས་ཁྱད་པར་དུ་འགྲོ་བའི་རྒྱུ་ཡིན་ཞིང༌། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་རྒྱ་ཆེན་པོ་ནི་དེའི་རྟེན་ཡིན་ལ། ཐེག་ཆེན་གྱི་ལམ་འགོག་པ་ནི་དེ་ལ་སྒྲིབ་པར་བྱེད་པའི་ཉེས་དམིགས་ཡིན་ནོ། །ལམ་འགོག་པ་བྱེད་པ་དེ་གང་ཡིན་ཞེ་ན། མི་མཐུན་ཕྱོགས་ཉན་རང་གི་སེམས་དང་པོར་བསྐྱེད་པས་ན་སློང་ཞིང༌། ཕྱིས་མི་སྤོང་བར་དང་དུ་ལེན་པའོ། །ཐབས་བསོད་ནམས་དང་ཤེས་རབ་ཡེ་ཤེས་ཀྱི་རང་བཞིན་གྱི་དགེ་བ་འཕེལ་བར་བྱེད་པ་ནི་དེའི་ཕན་ཡོན་ཡིན་ནོ། །ཕ་རོལ་ཏུ་ཕྱིན་པ་དྲུག་ལ་རྟག་ཏུ་སྦྱོར་བ་དེ་ནི་སྤང་བྱ་ལས་ངེས་པར་འབྱུང་བའི་ཐབས་ཡིན་ནོ། །སེམས་བསྐྱེད་བཞི་པོ་འདིའི་སོ་སོའི་ཡོན་ཏན་མཐར་ཐུག་པ་ནི་གོ་རིམ་བཞིན་དུ་ཆོས་ ༼༧༨༽ མཆོག་དང༌། ས་བདུན་པ་དང༌། བཅུ་པ་དང༌། སངས་རྒྱས་ཀྱིས་ཡིན་ཏེ། སེམས་བསྐྱེད་དང་པོ་གསུམ་ནི་སོ་སོ་རང་གིས་དེ་དག་གི་ཡོན་ཏན་མཐར་ཐུག་པ་ལ་སྦྱོར་ལ། སྒྲིབ་པ་སྤངས་པ་ནི་ཐོབ་མ་ཐག་ཡོན་ཏན་རྫོགས་པས་ཡོན་ཏན་གོང་དུ་འགྲོར་མེད་ཀྱང་རང་གི་རིགས་རྒྱུན་ཕྱི་མ་ལ་སྦྱོར་བས་སོ། །དེ་དག་ནི་བྱང་ཆུབ་སེམས་དཔའི་སེམས་བསྐྱེད་པ་བཞི་པོ་དེའི་རྩ་བ་ལ་སོགས་པ་བཅུར་རྣམ་པར་ངེས་པ་སྟེ་གཏན་ལ་དབབ་པར་ཤེས་པར་བྱའོ། །གཉིས་པ་ཐོབ་ལུགས་ཀྱི་སྒོ་ནས་དབྱེ་བ་ལ་གཉིས་ལས། དང་པོ་བརྡ་ལས་བྱུང་བ་ནི་གྲོགས་དགེ་བའི་བཤེས་གཉེན་གྱིས་བསྐུལ་བ་ལ་སོགས་པའི་སྟོབས་ཀྱིས་སྐྱེ་བ་དང༌། རྒྱུ་ཐེག་ཆེན་གྱི་རིགས་ཡོད་པའི་སྟོབས་ཀྱིས་སྐྱེ་བ་དང༌།

ཚེ་སྔོན་ཐེག་ཆེན་གྱི་དགེ་བའི་རྩ་བ་བསགས་པས་རིགས་རྒྱས་པའི་སྟོབས་ལས་སྐྱེ་བ་དང༌། ཚེ་འདིར་ཐེག་ཆེན་གྱི་ཆོས་ཐོས་པ་ཙམ་གྱི་སྟོབས་ཀྱིས་སྐྱེ་བ་དཔེར་ན་ཆོས་ཀྱི་རྣམ་གྲངས་འགའ་ཞིག་ཐོས་པ་ཙམ་གྱིས་སྐྱེ་བོ་མང་པོས་སེམས་བསྐྱེད་པ་ལྟ་བུ་དང༌། ཚེ་འདིར་ཐེག་ཆེན་གྱི་ཆོས་ཉན་པ་ལ་སོགས་པའི་སྒོ་ནས་དད་པ་དང་སྙིང་རྗེ་ལ་སོགས་པ་དགེ་བ་ཡང་དང་ཡང་དུ་གོམས་པའི་སྟོབས་ལས་སྐྱེ་བ་ཡང་ཡོད་དོ། །དེ་དག་ཀྱང་སྟོབས་བཞི་པོ་ཚོགས་པའམ་སོ་སོ་བ་ལས་སྐྱེ་བ་ཅི་རིགས་པར་ཡོད་དོ། །སོ་སོ་བ་ལས་སྐྱེ་བ་ནི་དང་པོ་མི་བརྟན་པ་དང་ཕྱི་མ་བཞི་བརྟན་པར་འབྱུང་བ་ཡིན་ནོ། །སྒྲ་དོན་ནི་གཞན་གྱི་ལུས་ངག་གི་རྣམ་པར་རིག་བྱེད་ཀྱིས་བསྟན་པ་ལ་བརྟེན་ནས་བྱུང་བའི་ཕྱིར་བརྡ་ལས་བྱུང་བའི་སེམས་བསྐྱེད་ཅེས་བཤད་དོ།། །།གཉིས་པ་ཆོས་ཉིད་ཀྱིས་ཐོབ་པ་ལ་གསུམ་སྟེ། དོན་དམ་པའི་ ༼༧༩༽ རྒྱུ་མཚན། སའི་ཁྱད་པར། ངོ་བོའི་ཁྱད་པར་རོ། །དང་པོ་ལ་ལུང་གི་ཁྱད་པར་རྫོགས་པའི་སངས་རྒྱས་སྤྲུལ་པའི་སྐུ་ལ་རབ་ཏུ་བསྙེན་བཀུར་བྱས་ནས་ཆོས་ཐོས་པ་དང་སྒྲུབ་པའི་ཁྱད་པར་བསྐལ་པ་གྲངས་མེད་པ་གཅིག་ཏུ་བསོད་ནམས་དང་ཡེ་ཤེས་ཀྱི་ཚོགས་རབ་ཏུ་བསགས་པ་ལས་རྟོགས་པའི་ཁྱད་པར་ཆོས་ཐམས་ཅད་ལ་གཟུང་འཛིན་དུ་རྣམ་པར་མི་རྟོག་པའི་ཡེ་ཤེས་སྐྱེས་པའི་ཕྱིར་སེམས་བསྐྱེད་དེ་ནི་དམ་པར་འདོད་དོ། །གཉིས་པ་ནི་འོ་ན་དེ་ལྟ་བུའི་དོན་དམ་སེམས་བསྐྱེད་པ་གང་ནས་ཡོད་ཅེ་ན་ས་དང་པོ་རབ་ཏུ་དགའ་བ་ནས་ཡོད་དོ། །ས་དང་པོ་དེ་ལ་ཅིའི་ཕྱིར་རབ་ཏུ་དགའ་བ་ཞེས་བྱ་ཞེ་ན། ཀུན་ནས་ཉོན་མོངས་དང་རྣམ་བྱང་གི་ཆོས་ཐམས་ཅད་བདག་མེད་པར་རྟོགས་པས་ཆོས་ལ་སེམས་མཉམ་པ་དང༌། བདག་གཞན་མཉམ་པར་རྟོགས་པས་སེམས་ཅན་ལ་སེམས་མཉམ་པ་དང༌། རང་གི་སྡུག་བསྔལ་ཟད་པར་འདོད་པ་ལྟར་གཞན་གྱི་སྡུག་བསྔལ་ཡང་ཟད་པར་འདོད་པས་ན་རང་གཞན་གཉིས་པོ་དེའི་དོན་གྱི་བྱ་བ་ལ་སེམས་སྙོམས་པ་དང༌།

སངས་རྒྱས་ཀྱི་ཆོས་ཉིད་དང་བདག་གི་ཆོས་ཉིད་དབྱེར་མེད་པར་རྟོགས་པས་སངས་རྒྱས་ཉིད་མཆོག་ལ་སེམས་མཉམ་པ་ཉིད་རྙེད་པའི་ཕྱིར་ནས་དེའི་རབ་ཏུ་དགའ་བ་ཁྱད་པར་དུ་འཕགས་ཏེ་དེའི་ཕྱིར་རབ་ཏུ་དགའ་བ་ཞེས་བྱའོ། །གསུམ་པ་ལ་བསྟན་བཤད་གཉིས་ལས། དང་པོ་ནི་སངས་རྒྱས་ཀྱི་སྲས་སུ་སྐྱེ་བ་དང༌། བསམ་པ་སྨོན་ལམ་རྒྱ་ཆེ་བ་དང༌། སྦྱོར་བ་གཞན་དོན་དེ་ལ་སྤྲོ་བ་དང༌། ལྷག་པའི་བསམ་པ་དག་པ་དང༌། ས་ལྷག་མ་དག་ལ་མཁས་པ་དང༌། ས་གོང་མར་ངེས་པར་འབྱུང་བ་སྟེ་དོན་དྲུག་པོ་དེའི་སྒོ་ནས་དོན་ ༼༨༠༽ དམ་པའི་སེམས་བསྐྱེད་ཤེས་པར་བྱའོ། །གཉིས་པ་ནི་མདོར་བསྟན་པའི་དོན་དྲུག་པོ་དེ་ཉིད་རིམ་པ་ལྟར་སྟོན་པ་ལས་དང་པོ་ནི་ཐེག་ཆེན་གྱི་ཆོས་ལ་མོས་པའི་ས་བོན་དང༌། སྟོང་ཉིད་སྒོམ་པར་བྱེད་པ་ཤེས་རབ་ཀྱི་ཕ་རོལ་ཏུ་ཕྱིན་པའི་མ་དང༌། ཞི་ལྷག་ཟུང་དུ་འབྲེལ་བའི་བསམ་གཏན་ལས་བྱུང་བའི་བདེ་བའི་མངལ་གནས་དང༌། སྙིང་རྗེ་ནི་སྐྱེད་སྲིང་པར་བྱེད་པའི་མ་མ་ཡིན་ཏེ་རྒྱུ་བཞི་པོ་དེ་ལས་དང་པོར་སངས་རྒྱས་ཀྱི་སྲས་སུ་སྐྱེ་བ་ཡིན་ནོ། །རྒྱ་ཆེ་བ་ནི་སྨོན་ལམ་ཆེན་པོ་བཅུ་སྒྲུབ་པའི་ཕྱིར་བསམ་པ་རྒྱ་ཆེ་བར་ཤེས་པར་བྱའོ། །སྨོན་ལམ་ཆེན་པོ་བཅུ་གང་ཞེ་ན། བྱང་ས་ལས། བྱང་ཆུབ་སེམས་དཔའི་སྨོན་ལམ་ཆེན་པོ་ནི་ཡང་དག་པའི་སྨོན་ལམ་དེ་ཉིད་ལས་རིག་པར་བྱའོ། །དེ་ཡང་རྣམ་པ་བཅུ་སྟེ། ཕྱི་མ་ལ་དེ་བཞིན་གཤེགས་པ་ལ་མཆོད་པ་དང་རིམ་འགྲོ་བྱ་བའི་རྣམ་པ་ཐམས་ཅད་དཔག་ཏུ་མེད་པར་བྱ་བ་ནི་སྨོན་ལམ་ཆེན་པོ་དང་པོ་ཡིན་ནོ། །སངས་རྒྱས་བཅོམ་ལྡན་འདས་རྣམས་ཀྱིས་དམ་པའི་ཆོས་ཡོངས་སུ་བཟུང་ཞིང་བསྲུང་བར་བྱ་བ་དང་ཆོས་ཀྱི་ཚུལ་ཡང་དག་པར་བཟུང་བར་བྱ་བའི་སྨོན་ལམ་ཆེན་པོ་དང༌། དགའ་ལྡན་གྱི་གནས་ན་བཞུགས་པ་ནས་སྔ་མ་བཞིན་དུ་ཡོངས་སུ་མྱ་ངན་ལས་འདའ་བའི་བར་གྱི་སྨོན་ལམ་ཆེན་པོ་དང༌། བྱང་ཆུབ་སེམས་དཔའི་སྤྱོད་པ་རྣམ་པ་ཐམས་ཅད་ལེགས་པར་སྤྱད་པར་བྱ་བའི་སྨོན་ལམ་ཆེན་པོ་དང༌།

སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་སྨོན་ལམ་ཆེན་པོ་དང༌། འཇིག་རྟེན་གྱི་ཁམས་ཐམས་ཅད་ཡང་དག་པར་བསྟན་པའི་སྨོན་ལམ་ཆེན་པོ་དང༌། སངས་རྒྱས་ཀྱི་ཞིང་ཡོངས་སུ་དག་པར་བྱ་བའི་སྨོན་ལམ་ཆེན་པོ་དང༌། ཐེག་པ་ཆེན་ ༼༨༡༽ པོ་ལ་འཇུག་པར་བྱ་བའི་ཕྱིར་བྱང་ཆུབ་སེམས་དཔའ་ཐམས་ཅད་དང་བསམ་པ་དང་སྦྱོར་བ་གཅིག་པར་བྱ་བའི་སྨོན་ལམ་ཆེན་པོ་དང༌། ཡང་དག་པའི་སྦྱོར་བ་ཐམས་ཅད་འབྲས་བུ་ཡོད་པར་བྱ་བའི་སྨོན་ལམ་ཆེན་པོ་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་བྱང་ཆུབ་པར་བྱ་བའི་སྨོན་ལམ་ཆེན་པོའོ། །ཞེས་གསུངས་སོ། །སྤྲོ་བ་ནི་གཞན་དོན་གྱི་དཀའ་བ་ཡུན་རིང་ཞིང་དྲག་པས་མི་སྐྱོ་བའི་ཕྱིར་གཞན་དོན་ལ་སྤྲོ་བར་ཁོང་དུ་ཆུད་པར་བྱའོ། །བསམ་པ་དག་པ་ནི་བྱང་ཆུབ་དང་ཉེ་བ་སྟེ་མྱུར་དུ་ཐོབ་པར་རྟོགས་པ་དང༌། བྱང་ཆུབ་དེ་གྲུབ་པའི་ཐབས་དེ་ཇི་ལྟ་བ་བཞིན་དུ་ཤེས་པ་རྙེད་པའི་ཕྱིར་ལྷག་པའི་བསམ་པ་དག་པར་ཤེས་པར་བྱའོ། །ལྷག་མ་ལ་མཁས་པ་ནི་ས་དང་པོ་ལས་གཞན་གཉིས་པ་ལ་སོགས་པའི་རྒྱུ་དང་ངོ་བོ་ལ་སོགས་པའི་ཚུལ་ལ་མཁས་པ་ཉིད་དོ། །ངེས་པར་འབྱུང་བ་ནི་སའི་རྒྱུ་དང་ངོ་བོ་དང་འབྲས་བུ་ལ་སོགས་པ་མིང་ཚིག་ཡི་གེའི་སྒོ་ནས་ཇི་ལྟར་རྣམ་པར་གཞག་པ་དེ་རྣམས་སེམས་ཉིད་དེ་ལྟར་སྣང་བ་ཡིན་པར་ཡིད་ལ་བྱེད་པས་སའི་རྒྱུ་ལ་སོགས་པ་རྣམ་པར་གཞག་པ་དེ་གཟུང་བ་ཡུལ་དུ་བདེན་པ་མ་ཡིན་གྱི། རང་གི་རྟོག་པ་ཙམ་ཉིད་དུ་ཤེས་པའི་ཕྱིར་དང༌། གཟུང་བ་མེད་ན་དེ་འཛིན་ཡང་མེད་པར་ཤེས་ནས་དེ་ནས་རྟོག་པ་ཙམ་དེ་ཉིད་ལ་ཡང་མི་རྟོག་པའི་ཕྱིར་ས་གོང་མར་ངེས་པར་འབྱུང་བར་ཤེས་པར་བྱའོ། །གསུམ་པ་ནི་སེམས་བསྐྱེད་ཉི་ཤུ་རྩ་གཉིས་ཡོད་པ་ལས། སེམས་བསྐྱེད་པ་དང་པོ་ནི་རྩི་ཤིང་ལ་སོགས་པ་ཐམས་ཅད་རྟེན་པའི་ས་དང་མཚུངས་པ་ཡིན་ཏེ། ཚོགས་ལམ་འབྲིང་ནས་ 

༼༨༢༽ སངས་རྒྱས་ཀྱི་བར་གྱི་ཡོན་ཏན་ཐམས་ཅད་ཀྱི་རྟེན་བྱེད་པའི་ཕྱིར་རོ། །དང་པོ་ལས་གཞན་ཕན་བདེ་ལ་དམིགས་པའི་བསམ་པ་དང་ལྡན་པ་ནི་ལན་མང་པོར་བསྲེགས་ཀྱང་མི་འགྱུར་བའི་གསེར་བཟང་པོ་དང་འདྲ་བ་ཡིན་ཏེ། སེམས་ཅན་ཐམས་ཅད་ལ་ཕན་བདེ་སྒྲུབ་པའི་བསམ་པ་ལས་མི་འགྱུར་བའི་ཕྱིར་རོ། །ཕ་རོལ་ཏུ་ཕྱིན་པ་དྲུག་ལ་སྦྱོར་བ་དང་ལྡན་པ་ནི་ཟླ་བ་ཡར་གྱི་ངོའི་ཚེས་པ་དང་འདྲ་སྟེ་དགེ་བའི་ཆོས་གོང་ནས་གོང་དུ་འཕེལ་བའི་ཕྱིར་རོ། །ཡོན་ཏན་གོང་མ་འདོད་པའི་ལྷག་པའི་བསམ་པ་དང་ལྡན་པ་ནི་བུད་ཤིང་གི་སྟོབས་ཀྱིས་ཆེར་འབར་བའི་མེ་དང་འདྲ་སྟེ་ལྷག་བསམ་དེ་ཉིད་ཀྱིས་ཡོན་ཏན་ཆེར་འཕེལ་བའི་ཕྱིར་རོ། །སྦྱིན་པའི་ཕ་རོལ་ཏུ་ཕྱིན་པ་དང་ལྡན་པ་ནི་གཏེར་ཆེན་པོ་དང་འདྲ་སྟེ་ལོངས་སྤྱོད་ཀྱིས་སེམས་ཅན་མང་པོ་ཚིམ་པར་བྱེད་ཅིང་མི་ཟད་པའི་ཕྱིར་རོ། །ཚུལ་ཁྲིམས་དང་ལྡན་པ་ནི་རིན་པོ་ཆེའི་འབྱུང་གནས་དང་འདྲ་སྟེ། བཤེས་སྤྲིང་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ལགས་པར་གསུངས། །ཞེས་པ་ལྟར་ཡོན་ཏན་རིན་པོ་ཆེ་ཐམས་ཅད་དེ་ལས་འབྱུང་བའི་ཕྱིར་རོ། །བཟོད་པ་དང་ལྡན་པ་ནི་གཏིང་མི་གཡོ་བར་གནས་པའི་རྒྱ་མཚོ་དང་འདྲ་སྟེ། གནོད་པ་ལ་སོགས་པས་མི་འཁྲུགས་པའི་ཕྱིར་རོ། །བརྩོན་འགྲུས་དང་ལྡན་པ་ནི་གང་གིས་ཀྱང་མི་ཤིགས་པའི་རྡོ་རྗེ་དང་འདྲ་སྟེ་ལེ་ལོས་མི་ཤིགས་པའི་ཕྱིར་རོ། །བསམ་གཏན་དང་ལྡན་པ་ནི་རི་རབ་དང་འདྲ་སྟེ་རྣམ་གཡེང་གིས་མི་གཡོ་བའི་ཕྱིར་རོ། །ཤེས་རབ་དང་ལྡན་པ་ནི་སྨན་གྱི་རྒྱལ་པོ་དང་འདྲ་སྟེ་སྒྲིབ་གཉིས་ཀྱི་ནད་ཞི་བར་བྱེད་པའི་ཕྱིར་རོ། ། ༼༨༣༽ ཚད་མེད་བཞི་དང་ལྡན་པ་ནི་མཛའ་བོ་ཆེན་པོ་བློ་གཏད་རུང་བ་དང་འདྲ་སྟེ་གནས་སྐབས་ཐམས་ཅད་དུ་གདུལ་བྱ་ཡལ་བར་མི་འདོར་བའི་ཕྱིར་རོ། །མངོན་ཤེས་ལྔ་དང་ལྡན་པ་ནི་ཡིད་བཞིན་གྱི་ནོར་བུ་དང་འདྲ་སྟེ་ཇི་ལྟར་མོས་པ་བཞིན་དུ་དགོས་འདོད་འབྱུང་བའི་ཕྱིར་རོ། །བསྡུ་བའི་དངོས་པོ་བཞི་དང་ལྡན་པ་ནི་ཉི་མ་དང་འདྲ་སྟེ་གདུལ་བྱའི་དགེ་བའི་ལོ་ཏོག་སྨིན་པར་བྱེད་པའི་ཕྱིར་རོ། །སོ་སོ་ཡང་དག་པར་རིགས་བཞི་དང་ལྡན་པ་ནི་དྲི་ཟའི་དབྱངས་སྙན་པ་དང་འདྲ་སྟེ་ཆོས་ཀྱི་དབྱངས་ཀྱིས་གདུལ་བྱ་འདུན་པར་བྱེད་པའི་ཕྱིར་རོ། །རྟོན་པ་བཞི་དང་ལྡན་པ་ནི་རང་གི་འཁོར་རྣམས་ཆུད་མི་ཟ་བར་སྐྱོང་བའི་རྒྱལ་པོ་དང་འདྲ་སྟེ།

གང་ཟག་ལ་མི་རྟོན་ཆོས་ལ་རྟོན་པ་ལ་སོགས་པའི་སྒོ་ནས་ཆུད་མི་ཟ་བར་བྱེད་པའི་ཕྱིར་རོ། །བསོད་ནམས་དང་ཡེ་ཤེས་དང་ལྡན་པ་ནི་ནོར་མང་པོས་གང་བའི་མཛོད་ལྟ་བུ་ཡིན་ཏེ། ཚོགས་གཉིས་ཀྱི་ནོར་མང་པོ་དང་ལྡན་པའི་ཕྱིར་རོ། །བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་ལྡན་པ་ནི་ལམ་པོ་ཆེ་དང་འདྲ་སྟེ། བྱང་ཆུབ་ཀྱི་ཕྱོགས་ཀྱི་ཆོས་ལ་ཐེག་པ་གསུམ་ཅར་གྱི་འཕགས་པ་དང༌། དེ་དང་ལྡན་པ་སེམས་བསྐྱེད་ལ་ཐེག་ཆེན་འཕགས་པ་རྣམས་གཤེགས་ཤིང་གཤེགས་པར་འགྱུར་བའི་ཕྱིར་རོ། །ཞི་གནས་དང་ལྷག་མཐོང་དང་ལྡན་པ་ནི་ཐེག་པ་སྟེ་བཞོན་པ་བཟང་པོ་དུལ་བ་དང་འདྲ་སྟེ་འཁོར་འདས་སུ་མི་ལྟུང་བར་མི་གནས་པའི་མྱང་འདས་སུ་འཁྱེར་བར་བྱེད་པའི་ཕྱིར་རོ། །གཟུངས་དང་སྤོབས་པ་དང་ལྡན་པའི་སེམས་བསྐྱེད་ནི་ཆུ་རྙིང་པ་འཛིན་ཅིང་གསར་པ་བསྐྱེད་པའི་བཀོད་མའི་ཆུ་མིག་དང་འདྲ་སྟེ། གཟུངས་ཀྱིས་སྔར་ ༼༨༤༽ ཐོས་པའི་དོན་མི་བརྗེད་པར་འཛིན་ཅིང་སྤོབས་པས་སྔར་མ་ཐོས་པའི་ཆོས་བསྐྱེད་པའི་ཕྱིར་རོ། །ཆོས་ཀྱི་སྡོམ་བཞི་བཤད་པ་དང་ལྡན་པ་ནི་ཉན་པ་པོ་ཀུན་དགའ་བར་བྱེད་པའི་སྒྲ་སྟེ་གཏམ་སྙན་པ་དང་འདྲ་སྟེ་ཐར་པ་ཐོབ་པར་འདོད་པ་རྣམས་ལ་དེའི་ཐབས་སྙན་པར་སྒྲོགས་པའི་ཕྱིར་རོ། །བགྲོད་པ་གཅིག་པའི་ལམ་དང་ལྡན་པ་ནི་འབད་མེད་དུ་ངང་གིས་འབབ་པའི་ཆུ་ཀླུང་ཆེན་པོའི་རྒྱུན་དང་འདྲ་སྟེ། མི་སྐྱེ་བའི་ཆོས་ལ་བཟོད་པ་ཐོབ་པས་རྣམ་པར་མི་རྟོག་པའི་ཡེ་ཤེས་འབད་མེད་དུ་འབྱུང་བའི་ཕྱིར། དེ་ལ་བགྲོད་པ་གཅིག་པ་ཟེར་བའི་རྒྱུ་མཚན་ཡང་ས་དེར་ཆུད་པ་རྣམས་རང་གཞན་གྱི་དོན་འབད་མེད་དུ་བྱེད་པར་ཐ་མི་དད་པའི་ཕྱིར་རོ། །རྒྱལ་བའི་སྲས་པོ་རྣམས་ཀྱི་ཐབས་མཁས་པ་དང་ལྡན་པའི་སེམས་བསྐྱེད་པ་ནི་ལོ་ཐོག་ལ་སོགས་པའི་འབྱུང་གནས་སུ་གྱུར་པའི་སྤྲིན་དང་འདྲ་བར་བསྟན་པ་ཡིན་ཏེ། དགའ་ལྡན་གྱི་གནས་ན་བཞུགས་པ་ལ་སོགས་པ་སྟོན་པའི་སྒོ་ནས་ཕན་བདེ་ཐམས་ཅད་ཀྱི་གནས་སུ་གྱུར་པའི་ཕྱིར་རོ། །རྒྱུ་མཚན་ཉི་ཤུ་རྩ་གཉིས་པོ་དེའི་ཕྱིར་སེམས་བསྐྱེད་པ་དེ་ནི་ཡོན་ཏན་ཉི་ཤུ་རྩ་གཉིས་དང་ལྡན་པའི་ཚུལ་དེ་ལྟར་ཡོན་ཏན་གྱིས་ཕྱུག་སྟེ་མང་པོ་དང་ལྡན་པས་སེམས་དེ་ནི་དགའ་ཞིང་སྤྲོ་བའི་སྒོ་ནས་ཡང་དག་པར་བསྐྱེད་པར་བྱའོ། །འདི་དག་བློ་གྲོས་མི་ཟད་པའི་མདོ་ལས་མི་ཟད་པ་བརྒྱད་ཅུ་བཤད་པ་དང་སྦྱར་བ་ཡིན་ཏེ།

བློ་གྲོས་མི་ཟད་པའི་མདོ་འགྲེལ་ལས། སེམས་བསྐྱེད་བསམ་དང་སྦྱོར་ལྡན་དང༌། །ལྷག་བསམ་ཕ་རོལ་ཕྱིན་པ་དྲུག །དུས་མདའ་དུས་མཚོ་དུས་ལག་པ། །སུམ་ཅུ་རྩ་བདུན་ལག་རྐང་མཚོ། །བཅུ་ཚན་གཉིས་དང་ ༼༨༥༽ ཐ་དད་གཉིས། །མི་ཟད་པ་ནི་བརྒྱད་ཅུར་བཤད། །ཅེས་སོ། །འདི་དག་གིས་མཚམས་ནི་སློབ་དཔོན་སེང་གེ་བཟང་པོའི་ལུགས་ཀྱི་ས་དང་པོ་གསུམ་རིམ་པ་ལྟར་ཚོགས་ལམ་ཆུང་ངུ་འབྲིང་ཆེན་པོ་གསུམ་ན་ཡོད་ཅིང་དེ་ནས་གཅིག་སྦྱོར་ལམ་ན་ཡོད། དེའི་འོག་མ་བཅུ་གོ་རིམ་བཞིན་དུ་ས་བཅུ་ན་ཡོད། དེ་འོག་ལྔ་ས་བཅུ་པའི་ཁྱད་པར་གྱི་ལམ་ན་ཡོད། ཐ་མ་གསུམ་སྦྱོར་དངོས་རྗེས་གསུམ་གྱི་སྒོ་ནས་སངས་རྒྱས་ཀྱི་ས་ན་ཡོད་པར་འདོད་ལ། འཕགས་པ་རྣམ་གྲོལ་སྡེ་ལྟར་ན་ཐ་མ་བརྒྱད་ཁྱད་པར་གྱི་ལམ་གྱིས་བསྡུས་པར་བཞེད་དོ། །རྗེས་སུ་སྒྲུབ་པ་ལ་གསུམ་སྟེ། སྐྱེ་བ་རྗེས་སུ་སྒྲུབ་པ་དང༌། གནས་པ་རྗེས་སུ་སྒྲུབ་པ་དང༌། དེ་དག་གི་གེགས་དོར་བའོ། །དང་པོ་ལ་སེམས་མ་བསྐྱེད་པའི་ཉེས་པ་དང༌། བསྐྱེད་པའི་ཕན་ཡོན་གཉིས་ལས། དང་པོ་ནི་ཤེས་རབ་དང་སྙིང་རྗེ་ཆེན་པོ་དང་ལྡན་པ་རྣམས་ཀྱིས་བསྐྱེད་པར་འོས་པའི་སེམས་བསྐྱེད་སྤངས་པའི་སྐྱེ་བོ་དག་བསམ་པ་ཚད་མེད་པ་བཞིས་གཞན་གྱི་དོན་བྱ་བར་སེམས་པའི་བདེ་བ་དང༌། སྦྱོར་བ་གཞན་དོན་དེའི་ཐབས་བསྡུ་བའི་དངོས་པོ་བཞི་རྙེད་པའི་བདེ་བ་དང༌། ཐེག་ཆེན་གྱི་མདོ་སྡེ་དགོངས་པ་ཆེན་པོ་དང་ལྡན་པ་རྣམས་ཀྱི་དོན་རྟོགས་པའི་བདེ་བ་དང༌། དེ་ཁོ་ན་ཉིད་ཀྱི་མཆོག་ཆོས་ཐམས་ཅད་བདག་མེད་པར་མཐོང་བའི་བདེ་བ་དེ་རྣམས་སྤངས་ནས་སྡུག་བསྔལ་མང་པོ་འབྱུང་ཞིང་ལམ་ལ་འབད་ཀྱང་ཉན་རང་གི་ཞི་བར་འགྲོ་བར་འགྱུར་རོ། །གཉིས་པ་ལ་འབྲས་བུ་ངན་སོང་གི་སྡུག་བསྔལ་གྱིས་མི་འཇིགས་པ་དང༌། རྒྱུ་སྡིག་པ་མི་བྱེད་པའི་སྡོམ་པ་ཐོབ་པའོ། །དང་པོ་ནི་གལ་ཏེ་སེམས་ ༼༨༦༽ བསྐྱེད་ནས་ཀྱང་ངན་སོང་དུ་སྐྱེ་བས་དེས་འཇིགས་ནས་ཉན་རང་གི་ལམ་ལ་འཇུག་པ་སྲིད་དོ་སྙམ་ན་མ་ཡིན་ཏེ།

བློ་ལྡན་བྱང་ཆུབ་སེམས་དཔའ་དེ་དོན་དམ་པའི་བྱང་ཆུབ་ཀྱི་སེམས་མཆོག་བསྐྱེད་མ་ཐག་ཏུ་ཡང་སེམས་ཅན་མཐའ་ཡས་པ་ལ་ལུས་ངག་ཡིད་གསུམ་གྱི་ཉེས་པ་བྱེད་པ་ལས་སེམས་རབ་ཏུ་བསྡམས་ཏེ་སྡིག་པ་མི་བྱེད་པའི་སྡོམ་པ་ཐོབ་ཅིང་སྡིག་པ་མ་བྱས་པར་ལས་ཀྱི་དབང་གིས་ངན་སོང་དུ་སྐྱེ་མི་སྲིད་པས་ན་ལས་ཀྱི་དབང་གིས་ངན་སོང་དུ་སྐྱེ་བའི་འཇིགས་པ་མེད་ཅིང༌། བྱང་ཆུབ་སེམས་དཔའ་དེ་དགེ་བ་དང་སྙིང་རྗེ་གཉིས་གོང་ནས་གོང་དུ་འཕེལ་བར་བྱེད་པས་ན་དུས་རྟག་ཏུ་དགེ་བ་དང་ལྡན་པ་དེའི་འབྲས་བུ་བདེ་བས་ཀྱང་དགའ་ལ། བརྩེ་བ་དང་ལྡན་པའི་ཕྱིར་གཞན་དོན་གྱི་སྡུག་བསྔལ་གྱིས་ཀྱང་དགའ་སྟེ། དེའི་ཕྱིར་ནམ་ཡང་གཞན་དོན་གྱི་བྱ་བ་ལ་སྐྱོ་བར་མི་འགྱུར་རོ། །འདི་དོན་དམ་སེམས་བསྐྱེད་ཀྱི་ཕན་ཡོན་ཡིན་པར་ཡང་འདིའི་ཊཱི་ཀ་ལས་ས་དང་པོ་རྟོགས་པའི་དུས་ནས་བཟུང་སྟེ་ངན་སོང་གི་འཇིགས་པར་མི་འགྱུར་རོ་ཞེས་སོ། །གཉིས་པ་ནི་དོན་དམ་པའི་སེམས་བསྐྱེད་མ་ཐག་མི་དགེ་བ་མི་བྱེད་པ་མ་གྲུབ་སྟེ། གཞན་གྱིས་གནོད་པ་བྱས་ན་དེའི་ལན་དུ་གནོད་པ་བྱེད་པ་སྲིད་དོ་སྙམ་ན་མ་ཡིན་ཏེ། གང་གི་ཚེ་དོན་དམ་པའི་སེམས་བསྐྱེད་ཐོབ་པ་ན་གཞན་གྱི་དོན་གྱི་ཕྱིར་རང་གི་ལུས་དང་སྲོག་ལའང་མི་ལྟ་བར་རབ་ཏུ་ངལ་བ་སྟེ་སྡུག་བསྔལ་ཆེན་པོ་དང་དུ་བླང་བར་ཁས་ལེན་པ་དེ་ལྟ་བུའི་བྱང་སེམས་དེ་གཞན་གྱི་གནོད་པ་ཡིས་ཇི་ལྟར་འབྲས་བུ་ངན་པ་སྐྱེད་པར་བྱེད་པའི་ལས་མི་དགེ་བ་ལ་འཇུག་སྟེ་འཇུག་མི་སྲིད་དོ། །གཉིས་པ་ལ་ཉེས་པས་མི་འཇིགས་པ་དང༌། ༼༨༧༽ ཡོན་ཏན་དང་ལྡན་པ་གཉིས་ལས། དང་པོ་ནི་གལ་ཏེ་གཞན་ལ་གནོད་པ་མི་བྱེད་ཀྱང་རང་ཉིད་འབྱོར་པའི་ཚེ་རྒྱགས་པ་དང༌། རྒུད་པའི་ཚེ་ན་སྡུག་བསྔལ་བའི་སྟོབས་ཀྱིས་སེམས་བསྐྱེད་མི་ལྡོག་གམ་ཞེ་ན། བྱང་སེམས་དེ་ཡི་འབྱོར་པའི་ཆོས་ཀུན་སྣང་ཡང་བདེན་པ་མེད་པར་སྒྱུ་མ་ལྟ་བུར་མཐོང་ནས་འབྱོར་པའི་དུས་ན་ཉོན་མོངས་པ་ང་རྒྱལ་གྱིས་སེམས་བསྐྱེད་ལྡོག་པའི་འཇིགས་པ་མེད་ལ།

འབྱོར་པ་ཐམས་ཅད་རྒུད་དེ་སྲོག་འགག་པ་ལ་ཐུག་ཀྱང་དགེ་བའི་ལས་ཀྱི་སྟོབས་ཀྱིས་གཞན་དོན་དུ་སྐྱེ་བ་ཕྱི་མར་འགྲོ་བ་ནི་སྐྱེད་མོས་ཚལ་གྱི་དགའ་སྟོན་ལ་འགྲོ་བ་ལྟར་བློས་བརྟགས་ནས་རྒུད་པའི་དུས་ནའང་དེ་སྡུག་བསྔལ་དག་གིས་འཇིགས་པ་མེད་དེ། དེས་ན་འབྱོར་པ་དང་རྒུད་པའི་རྐྱེན་གྱིས་མི་ལྡོག་གོ །གཉིས་པ་ནི་བྱང་ཆུབ་སེམས་དཔའི་བདེ་བ་ལས་ཁྱད་པར་དུ་འཕགས་པའི་བདེ་བ་གཞན་ལ་ཆགས་ནས་སེམས་བསྐྱེད་ལྡོག་པ་སྲིད་དོ་སྙམ་ན་མ་ཡིན་ཏེ། གཟུངས་ཀྱི་དབང་ཕྱུག་རྒྱལ་པོའི་མདོ་ལས། གང་གིས་ཐེག་མཆོག་དམ་པ་འདི་མཛེས་པའི། །བློ་གྲོས་ཆེན་པོ་རྣམས་ཀྱི་རྒྱན་བཞི་སྟེ། །ཚུལ་ཁྲིམས་ཏིང་འཛིན་དེ་བཞིན་ཤེས་རབ་དོན། །ཤིན་ཏུ་རྣམ་པར་ངེས་དང་དེ་བཞིན་གཟུངས། །ཞེས་གསུངས་པའི་རང་གི་ཡོན་ཏན་གྱི་རྒྱན་དང༌། སེམས་ཅན་ལ་ཕན་འདོགས་པའི་དགའ་བའི་སྟོན་མོ་དང༌། གཞན་དོན་དུ་ཇི་ལྟར་འདོད་པར་བསམས་བཞིན་དུ་སྐྱེ་བའི་སྐྱེད་མོས་ཚལ་མཆོག་གི་ས་དང༌། སངས་རྒྱས་མཆོད་པ་དང་སེམས་ཅན་སྨིན་པར་བྱེད་པའི་རྫུ་འཕྲུལ་གྱི་རྣམ་པར་འཕྲུལ་པས་རྩེ་ཞིང་དགའ་བ་ནི་སྙིང་རྗེའི་བདག་ཉིད་བྱང་ཆུབ་སེམས་དཔའ་མིན་པ་ ༼༨༨༽ རྣམས་ལ་མེད་པས་ན་དེ་བདེ་བ་གཞན་ལ་ཆགས་ནས་སེམས་བསྐྱེད་ལས་ལྡོག་པར་མི་འགྱུར་རོ། །གསུམ་པ་དེ་དག་གི་གེགས་དོར་བ་ལ་གསུམ་སྟེ། སྡུག་བསྔལ་གྱིས་འཇིགས་པ་དང༌། སེམས་ཅན་ཡལ་བར་འདོར་བ་དང༌། ལམ་ལ་མི་བརྩོན་པ་དགག་པའོ། །དང་པོ་ནི་འོ་ན་གོང་དུ་སྡུག་བསྔལ་དག་གིས་དགའ་ཞེས་བྱང་སེམས་གཞན་དོན་གྱི་སྡུག་བསྔལ་གྱིས་མི་འཇིགས་པར་བསྟན་ན། མི་འཇིགས་པར་གང་གིས་གྲུབ་ཅེ་ན། གཞན་དོན་ལ་བརྩོན་པ་དང་ལྡན་པའི་བྱང་ཆུབ་སེམས་དཔའ་སྙིང་རྗེའི་བདག་ཉིད་ཅན་འདི་གང་གི་ཚེ་གཞན་དོན་དུ་འགྱུར་བ་མཐོང་ན། སྤྱོད་འཇུག་ལས། དེ་ལྟར་རྒྱུད་ནི་གོམས་གྱུར་པས། །གཞན་གྱི་སྡུག་བསྔལ་ཞི་དགའ་བ། །པདྨའི་མཚོ་ལ་ངང་པ་ལྟར། །མནར་མེད་པར་ཡང་འཇུག་པར་འགྱུར། །ཞེས་པ་ལྟར་བདག་ཉིད་མནར་མེད་པར་འགྲོ་བ་ལའང་དགའ་བར་འཛིན་པ་དེ་འདྲ་བའི་སྙིང་རྗེ་ཅན་དག་སྲིད་པ་ན་གཞན་གྱི་དོན་གྱི་རྟེན་ཅན་གྱི་སྡུག་བསྔལ་བྱུང་བ་རྣམས་ཀྱིས་ག་ལ་འཇིགས་ཏེ་མི་འཇིགས་སོ། །གཉིས་པ་ནི་གཞན་དོན་བརྩོན་ལྡན་ཞེས་པ་ལ་འཕྲོས་ནས་གཞན་དོན་ལ་གཞན་གྱིས་བསྐུལ་མི་དགོས་སམ་ཞེ་ན།

གཞན་དོན་ལ་བསྐུལ་བར་བྱེད་པའི་སློབ་དཔོན་དུ་གྱུར་པ་རང་གི་བརྩེ་བ་ཆེན་པོ་རྟག་ཏུ་བསྟེན་པའི་བདག་ཉིད་ཅན། སེམས་ཅན་ཕ་རོལ་གྱི་སྡུག་བསྔལ་དག་གིས་བདག་གི་སེམས་གདུངས་པ་དེ་གལ་ཏེ་གཞན་དོན་གྱི་བྱ་བ་ཉེ་བར་གནས་པ་ལ་གང་ཟག་གཞན་གྱིས་བསྐུལ་དགོས་ན་ཤིན་ཏུ་ངོ་ཚ་བས་བསྐུལ་མི་དགོས་སོ། །གསུམ་པ་ནི་བསྐུལ་མི་དགོས་པ་མ་གྲུབ་སྟེ། རེས་འགའ་ལེ་ལོས་གཞན་དོན་འདོར་བ་ ༼༨༩༽ སྲིད་དོ་སྙམ་ན་སེམས་ཅན་ཐམས་ཅད་སངས་རྒྱས་ལ་དགོད་པར་བྱའོ་ཞེས་མགོ་ལ་སེམས་ཅན་ཁུར་ཆེན་ཁྱེར་བའི་སེམས་དཔའ་མཆོག་དེ་ནི་དལ་གྱིས་འགྲོ་བ་ལེ་ལོས་མི་མཛེས་ཏེ། དེའི་རྒྱུ་མཚན་བདག་དང་སེམས་ཅན་གཞན་སྣ་ཚོགས་འཆིང་བ་སྟེ་མཛོད་ལས། མཚམས་མེད་པ་ཡི་ལས་རྣམས་དང༌། །ཉོན་མོངས་ཤས་ཆེ་ངན་འགྲོ་དང༌། །འདུ་ཤེས་མེད་པའི་སེམས་ཅན་དང༌། །སྒྲ་མི་སྙན་སྒྲིབ་གསུམ་དུ་འདོད། །ཅེས་པ་ལྟར་མཚམས་མེད་པ་ལྔའི་ལས་ནི་ལས་ཀྱི་སྒྲིབ་པ་དང༌། ཉོན་མོངས་པ་དྲག་ལ་རྒྱུན་རིང་བ་ནི་ཉོན་མོངས་པའི་སྒྲིབ་པ་དང༌། ངན་སོང་དང་འདུ་ཤེས་མེད་པའི་སེམས་ཅན་དང༌། སྒྲ་མི་སྙན་དུ་སྐྱེས་པ་ནི་རྣམ་པར་སྨིན་པའི་སྒྲིབ་པ་སྟེ། སྒྲིབ་པ་གསུམ་གྱི་འཆིང་བས་རབ་ཏུ་བཅིངས་པ་ལས་གྲོལ་བར་བྱ་བའི་ཕྱིར་ཉན་རང་བས་བརྩོན་པ་བརྒྱ་འགྱུར་དུ་ནི་བྱ་བར་རིགས་ཤིང་བྱེད་དོ། །སེམས་བསྐྱེད་པའི་སྐབས་བཤད་ཟིན་ཏོ། །མྱུར་དུ་འཚང་རྒྱ་བའི་གཞི་བྱང་ཆུབ་སེམས་དཔའི་སྤྱོད་པ་ལ་གསུམ་སྟེ། གང་ལ་བསླབ་པར་བྱ་བའི་དམིགས་པ། ཇི་ལྟར་སློབ་པའི་སྤྱོད་པ། གང་དག་སློབ་པའི་རྟེན་གྱི་གང་ཟག་གོ །དང་པོ་ལ་ལྔ་སྟེ། སྒྲུབ་པ། དེ་ཁོ་ན། མཐུ། ཡོངས་སྨིན། བྱང་ཆུབ་བོ། །དང་པོ་ནི། བརྩོན་པ་བརྒྱ་འགྱུར་དུ་ནི་བྱ་བར་རིགས། །ཞེས་པ་ལྟར་སེམས་བསྐྱེད་ནས་སྒྲུབ་པ་ལ་འབད་དགོས་པས་སེམས་བསྐྱེད་ཀྱི་འོག་ཏུ་སྒྲུབ་པར་སྟོན་ཏོ། །དེ་ལ་གཉིས་ཏེ། རང་བཞིན་དང༌། ཆེ་བའོ། །དང་པོ་ལ་དྲུག་སྟེ།

སྒྲུབ་པའི་མཚན་ཉིད། རང་གཞན་གྱི་དོན་མཉམ་དུ་སྒྲུབ་པ། གཙོ་བོར་གཞན་དོན་ ༼༩༠༽ སྒྲུབ་པ་དང༌། ཁྱད་པར་དུ་འཕགས་པའི་མཚན་ཉིད་དང༌། ཐབས་ལ་མཁས་པའི་ཁྱད་པར་དང༌། མི་སྐྱོ་བའི་ཁྱད་པར་རོ། །དང་པོ་ལ་རྒྱུའི་སྒོ་ནས་མཚོན་ན་གནས་འདི་ཆེན་པོ་སྟེ་སེམས་བསྐྱེད་ཡིན་ལ། དེ་ནི་སེམས་ཅན་ཐམས་ཅད་འཁོར་བ་ལས་སྒྲོལ་བར་ཁས་ལེན་པས་ན་ལེན་པ་ཆེ་བ་ཡིན་ནོ། །ངོ་བོའི་སྒོ་ནས་མཚོན་ན་རྩོམ་པ་ཆེན་པོ་སྟེ་ཕར་ཕྱིན་དྲུག་གི་སྒོ་ནས་གཞན་དོན་རྒྱ་ཆེན་པོ་དངོས་སུ་རྩོམ་པ་ཡིན་ལ། དེ་ནི་གཞན་དོན་གྱི་དཀའ་སྤྱད་ཐམས་ཅད་བཟོད་པས་ན་བཟོད་པ་ཆེ་བ་ཡིན་ནོ། །འབྲས་བུའི་སྒོ་ནས་མཚོན་ན་འབྱུང་བ་ཆེ་བ་སྟེ། ཡང་དག་པར་རྫོགས་པའི་བྱང་ཆུབ་འབྱུང་བ་ཡིན་ལ། དེས་ནི་རང་གཞན་གྱི་དོན་ཆེན་པོ་ཡང་དག་པར་སྒྲུབ་པའི་བྱ་བ་བྱེད་པ་ཡིན་ནོ། །རྒྱུ་མཚན་གསུམ་པོ་དེས་ན་ཐེག་ཆེན་གྱི་སྒྲུབ་པ་ནི་ཐོག་མ་དང་བར་དང་ཐ་མར་དགེ་བ་ཡིན་ནོ། །གཉིས་པ་ནི་བདག་དང་གཞན་དུ་མཉམ་པའི་སེམས་ཆོས་མཆོག་མན་ཆད་དུ་མོས་པའི་སྒོ་ནས་སམ། ས་དང་པོ་ཡན་ཆད་དུ་མངོན་སུམ་དུ་རྟོགས་པའི་སྒོ་ནས་རྙེད་པ་དང༌། ཡང་བདག་པས་གཞན་ཆེས་སྡུག་ཅིང་ཡིད་དུ་འོང་བ་རྙེད་ནས་དེ་ལྟར་བདག་གི་དོན་པས་གཞན་གྱི་དོན་མཆོག་ཏུ་གཅེས་པར་ཤེས་པའི་བྱང་ཆུབ་སེམས་དཔའ་དེ་ལ་རང་གི་དོན་གཅེས་པར་བྱ་བ་ནི་གང་ཡིན་ལ། གཞན་གྱི་དོན་མི་གཅེས་པར་བྱ་བ་གང་ཞིག་ཡིན་ཏེ་དེ་འདྲ་མེད་དོ། །མོས་སྤྱོད་དུ་བདག་གཞན་མཉམ་པ་དང་བརྗེ་བ་བསྒོམ་པ་ནི་སྤྱོད་འཇུག་ལས། བདག་དང་གཞན་དུ་མཉམ་པ་ནི། །དང་པོ་ཉིད་དུ་འབད་དེ་བསྒོམ། །བདེ་དང་སྡུག་བསྔལ་མཉམ་པས་ན། །ཐམས་ཅད་བདག་བཞིན་བསྲུང་བར་བྱ། །ཞེས་པ་ ༼༩༡༽ དང༌། གང་ཞིག་བདག་དང་གཞན་དག་ནི། །མྱུར་དུ་བསྐྱབ་པར་འདོད་པ་ཞེས། །བདག་དང་གཞན་དུ་བརྗེ་བ་ཡི། །གསང་བའི་དམ་པ་སྤྱད་པར་བྱ། །ཞེས་པ་ལ་སོགས་པ་སྒོམ་ཚུལ་དང་ཕན་ཡོན་ལ་སོགས་པ་ཞིབ་ཏུ་གསུངས་པ་ལྟར་ཤེས་པར་བྱའོ། །གསུམ་པ་ལ།

གཞན་དོན་ཆེད་ཆེར་བྱེད་པའི་ཚུལ་དང༌། གཞན་དོན་གྱི་རྣམ་པའི་རབ་ཏུ་དབྱེ་བ་དང༌། གཞན་དོན་ཕུན་སུམ་ཚོགས་པའི་མཚན་ཉིད་དོ། །དང་པོ་ནི། ཇི་ལྟར་སྙིང་རྗེའི་བདག་ཉིད་བྱང་ཆུབ་སེམས་དཔའ་རྣམས་གཞན་གྱི་དོན་གྱི་ཕྱིར་དུ་རང་གི་མགོ་བཅད་ནས་གཞན་ལ་གཏོང་བ་ལ་སོགས་པ་བདག་ཉིད་ཀྱིས་བདག་ཉིད་ལ་སྡུག་བསྔལ་མི་བཟད་པའི་གདུང་བ་རབ་ཏུ་བྱེད་པ་དེ་ལྟར་འཇིག་རྟེན་པ་རྣམས་ཕ་རོལ་པོ་སྡུག་བསྔལ་གྱིས་གདུང་བར་བྱེད་པའི་ལུས་ངག་ཡིད་གསུམ་གྱི་ལས་ཀྱིས་གཞན་དགྲར་གྱུར་པ་རྣམས་ལའང་ཤིན་ཏུ་བརྩེ་བ་མེད་པའི་སྒོ་ནས་གནོད་པ་ལ་རབ་ཏུ་འཇུག་པ་མ་ཡིན་ཏེ། བྱང་ཆུབ་སེམས་དཔའ་རྣམས་གཞན་དོན་དུ་རང་ལ་གནོད་པ་བྱེད་པ་ཙམ་འཇིག་རྟེན་པ་རྣམས་ཀྱི་དགྲ་ལའང་བྱེད་མི་ནུས་ཞེས་པའོ། །གཉིས་པ་ནི་ཆོས་ཉིད་རང་བཞིན་གྱིས་རྣམ་པར་དག་པ་ལ་གློ་བུར་གྱི་དྲི་མ་ཉོན་སྒྲིབ་ཙམ་སྤང་རུང་དུ་འདུག་པ་ཐ་ཆད་དེ་ཉན་ཐོས་ཀྱི་རིགས་དང༌། ཤེས་སྒྲིབ་ཀྱི་ཕྱོགས་གཅིག་གཟུང་རྟོག་ཀྱང་སྤང་རུང་དུ་འདུག་པ་འབྲིང་སྟེ་རང་རྒྱལ་གྱི་རིགས་དང༌། སྒྲིབ་པ་གཉིས་ཀ་སྤང་རུང་དུ་འདུག་པ་མཆོག་ཐེག་ཆེན་གྱི་རིགས་ཏེ་རིགས་གསུམ་པོ་དེ་ལ་གནས་པའི་གང་ཟག་རྣམས་ལ་བྱང་ཆུབ་སེམས་དཔས་གཞན་དོན་རྣམ་པ་བཅུ་གསུམ་བྱེད་དེ། བཙུན་པ་ལྟར་ན་ཀུན་བརྗོད་ 

༼༩༢༽ པའི་ཆོ་འཕྲུལ་གྱིས་གདུལ་བྱའི་སེམས་ཤེས་པར་བྱས་ནས། རྗེས་སུ་བསྟན་པའི་ཆོ་འཕྲུལ་གྱིས་གདམས་ངག་སྟོན་པར་བཞེད་ལ་འགྲེལ་ཆེན་མཁན་པོ་ལྟར་ན་དང་པོར་རྗེས་སུ་བསྟན་པའི་ཆོ་འཕྲུལ་གྱིས་གདུལ་བྱའི་བསམ་པ་རྟོགས་པར་བྱས་ནས། ཀུན་བརྗོད་པའི་ཆོ་འཕྲུལ་གྱིས་དེའི་བསམ་པ་དང་མཐུན་པར་ཆོས་ལེགས་པར་སྟོན་པ་དང༌། རྫུ་འཕྲུལ་གྱི་ཆོ་འཕྲུལ་གྱིས་བསྟན་པ་ལ་མགུ་ཞིང་དད་པར་བྱེད་པ་དང༌། དད་པ་དེ་རྣམས་བསྟན་པའི་སྒོར་འཇུག་པ་དང༌། ཞུགས་པ་རྣམས་ཀྱི་ཐེ་ཚོམ་བསལ་བའི་ཕྱིར་བདག་མེད་ཀྱི་དོན་ལ་རྣམ་པར་ངེས་པའི་ཡིད་ཆེས་པ་སྐྱེད་པར་བྱེད་པ་དང༌། དེ་དག་གི་ཐར་པ་ཆ་མཐུན་གྱི་དགེ་བ་ཡོངས་སུ་སྨིན་པར་བྱེད་པ་དང༌། ཞི་གནས་དང་ལྷག་མཐོང་བསྐྱེད་པའི་ཕྱིར་གདམས་ངག་འདོམས་པར་བྱེད་པ་དང༌། དེ་ལ་བརྟེན་ནས་སེམས་གནས་པ་ཞི་གནས་ཐོས་པར་བྱེད་པ་དང༌། བློ་མཐོང་སྤང་ལས་རྣམ་པར་གྲོལ་བ་ལྷག་མཐོང་སྐྱེད་པར་བྱེད་པ་དང༌། ཞི་ལྷག་གཉིས་ལ་བརྟེན་ནས་མངོན་པར་ཤེས་པ་ལ་སོགས་པའི་ཡོན་ཏན་ཁྱད་པར་ཅན་སྒྲུབ་པར་བྱེད་པ་སྟེ་དེ་དག་ནི་རིགས་ཅན་གསུམ་ཀ་ལ་སྒྲུབ་པར་བྱེད་ལ། ཁྱད་པར་དུ་ཐེག་ཆེན་གྱི་རིགས་ཅན་རྣམས་ས་དང་པོར་སངས་རྒྱས་ཀྱི་རིགས་སུ་སྐྱེ་བ་དང༌། ས་བརྒྱད་པར་དངོས་སུ་ལུང་བསྟན་པ་དང༌། ས་བཅུ་པར་འོད་ཟེར་ཆེན་པོའི་དབང་བསྐུར་བ་དང༌། ས་བཅུ་གཅིག་པ་ལ་དེ་བཞིན་གཤེགས་པའི་མཁྱེན་པ་བླ་ན་མེད་པའི་གོ་འཕང་ལ་འགོད་པ་སྟེ་རྣམ་པ་བཅུ་གསུམ་གྱི་བདག་ཉིད་འདི་དག་ནི་གཞན་གྱི་དོན་གྱི་རབ་ཏུ་དབྱེ་བ་ཡིན་ནོ། །འདི་ནི་ས་ར་ཧི་ཏ་དང་ ༼༩༣༽ འགྲེལ་ཆེན་གྱི་ལུགས་སོ། །སཛྫ་ལྟར་ན་དེ་བཞིན་གཤེགས་མཁྱེན་ཞེས་པ་ནི་ལུང་སྟོན་པ་དང་དབང་བསྐུར་མཁན་ཡིན་པས་འདིར་མི་བགྲང་གི་བློ་དང་རྣམ་གྲོལ་ཐ་དད་དུ་བྱས་ནས་བཅུ་གསུམ་ཡིན་ནོ། །དེ་སྒྲུབ་པ་ཡིན་ན་འགྲེལ་པ་ལས་རིང་དུ་མ་སོང་བའི་སྒྲུབ་པས་ནི་གཞན་དག་རིགས་སུ་སྐྱེ་བ་ལ་སོགས་པ་བྱ་བར་མི་ནུས་སོ་ཞེས་བཤད་པས་གཞན་སངས་རྒྱས་ལ་འགོད་པ་ལ་བདག་ཉིད་སངས་རྒྱས་ཀྱི་ས་ལ་རིང་དུ་སོང་དགོས་ལ་དེ་ལྟ་ན་ཡང་རྒྱལ་སྲས་རྣམས་ཀྱི་སྒྲུབ་པ་མཆོག་ཡིན་ནོ་ཞེས་རྒྱལ་སྲས་ཀྱི་སྒྲུབ་པར་བཤད་པ་དང་འགལ་ལོ། །ཞེས་གསུང་མོད་ཀྱི་སྐྱོན་དེ་ནི་མེད་དེ་རྒྱལ་སྲས་རྣམས་ཀྱིས་སངས་རྒྱས་ཐོབ་པ་ན་བྱེད་པའི་སྒྲུབ་པ་ལའང་རྒྱལ་སྲས་རྣམས་ཀྱི་སྒྲུབ་པ་ཞེས་བཏགས་པ་ཡིན་ཏེ།

བྱང་ས་ལས། སངས་རྒྱས་ཀྱི་ཐབས་མཁས་ལ་བྱང་ཆུབ་སེམས་དཔའི་རྣམ་པར་དག་པའི་ཐབས་སུ་བཤད་པ་བཞིན་ནོ། །གསུམ་པ་ནི་སྐྱེ་བོ་རིགས་ཅན་གསུམ་ལ་རང་རང་གི་རིགས་དང་མཐུན་པའི་ལམ་དང༌། སྤང་བྱ་གང་ཤས་ཆེ་བ་དེའི་གཉེན་པོ་ཕྱིན་ཅི་མ་ལོག་པར་འཆད་པ་ནི་ལེགས་པར་སྟོན་པའི་སྒྲུབ་པ་ཕུན་སུམ་ཚོགས་པའི་རྟགས་སོ། །རྫུ་འཕྲུལ་གྱིས་གཞན་བསྟན་པ་ལ་དད་པར་བྱས་པ་ན་ང་རྒྱལ་གྱིས་མི་འགྱིང་བ་ནི་མགུ་བར་བྱེད་པའིའོ། །བདག་གིས་བསྟན་པ་ལ་བཅུག་པ་རྣམས་ལ་འདི་དག་ནི་བདག་གི་འཁོར་ཡིན་ནོ་སྙམ་དུ་ང་རྒྱལ་མེད་པ་ནི་འཇུག་པའིའོ། །བདག་མེད་ཀྱི་དོན་ལ་མ་རྟོགས་ལོག་རྟོག་ཐེ་ཚོམ་གསུམ་བསལ་ནས་ངེས་ཤེས་སྐྱེད་པ་ལ་མཁས་པ་ནི་དོན་ལ་རྣམ་པར་ངེས་པའིའོ། །གཞན་དོན་གྱི་དཀའ་སྤྱད་བཟོད་པ་ནི་དགེ་བ་ཡོངས་སུ་སྨིན་པར་བྱེད་ ༼༩༤༽ པའིའོ། །བདག་ཉིད་བསླབ་པ་གསུམ་དང་ལྡན་པའི་ཕྱིར་ལུས་སེམས་དུལ་བས་ནི་གདམས་ངག་འདོམས་པ་དང་སེམས་གནས་པ་དང༌། བློ་རྣམ་པར་གྲོལ་བ་དང༌། ཡོན་ཏན་ཁྱད་པར་ཅན་སྒྲུབ་པ་དང་བཞི་ཕུན་སུམ་ཚོགས་པར་འགྱུར་རོ། །ས་དང་པོ་དང་བརྒྱད་པ་དང་བཅུ་པ་དང༌། བཅུ་གཅིག་པ་རྣམས་ནི་འོག་མ་འོག་མ་ལས་ཤིན་ཏུ་རིང་དུ་སོང་བ་ཡིན་ལ། དེ་དག་ལ་གནས་ནས་གཞན་ཡང་དེ་དག་ལ་འགོད་པ་ནི་རིགས་སུ་སྐྱེ་བ་ལ་སོགས་པའི་སྒྲུབ་པ་བཞི་ཕུན་སུམ་ཚོགས་པ་ཡིན་ནོ། །ཊཱི་ཀ་ལས་ས་དང་པོ་དང་བརྒྱད་པ་དང་བཅུ་པའི་ཡོན་ཏན་རང་གིས་ཐོབ་ནས་གཞན་དེ་དག་ལ་འགོད་པར་ནུས་པ་ལ་རིང་དུ་སོང་བར་བཤད་ཅིང༌། འགྲེལ་ཆེན་མཁན་པོ་ནི་འཕགས་པའི་ས་བཅུ་གཅིག་ནི་སོ་སྐྱེ་དང་ཉན་རང་གིས་འཇུག་མི་ནུས་པའི་ཕྱིར་རིང་དུ་སོང་བ་ཡིན་ལ་དེ་དག་ལ་འགོད་པ་ནི་རིང་དུ་སོང་བའི་སྒྲུབ་པ་ཡིན་པར་བཞེད་དོ། །ཡང་དོན་བྱ་བའི་ཡུལ་སེམས་ཅན་མི་ཟད་པའི་ཕྱིར་སྒྲུབ་པ་དེ་རྣམས་ཀྱང་མི་ཟད་པ་ཡིན་ཏེ། རྒྱུ་མཚན་དེ་རྣམས་ཀྱི་ཕྱིར་རྒྱལ་སྲས་རྣམས་ཀྱི་སྒྲུབ་པ་བཅུ་གསུམ་པོ་དེ་ནི་འཇིག་རྟེན་པ་དང་ཉན་རང་ལས་མཆོག་ཡིན་ནོ། །ཁྱད་པར་དུ་འཕགས་པའི་མཚན་ཉིད་ལ་ཉོན་མོངས་པ་མེད་པ་དང་སྡུག་བསྔལ་མེད་པས་ཁྱད་པར་དུ་འཕགས་པ་གཉིས་ལས།

དང་པོ་ནི་བྱང་ཆུབ་སེམས་དཔའ་རྣམས་ཀྱི་སྒྲུབ་པ་དེ་འཇིག་རྟེན་པ་དང་ཉན་རང་ལས་ཇི་ལྟར་ཁྱད་པར་དུ་འཕགས་ཤེ་ན། འདོད་ལྡན་སྐྱེ་བོ་སྟེ་འདོད་ཁམས་ཀྱི་འདོད་ཡོན་ལ་ཞེན་པ་རྣམས་ནི་འདོད་ཡོན་གྱི་བདེ་བ་སྒྲུབ་པར་འདོད་པས་ཚེ་འདིར་སྡུག་བསྔལ་མང་པོ་དང༌། ཕྱི་མར་ངན་སོང་གི་སྡུག་བསྔལ་གྱི་འཇིགས་པ་ཆེན་པོ་ལ་འཇུག་སྟེ། ༼༩༥༽ སྤྱོད་འཇུག་ལས། འཇིག་རྟེན་འདི་དང་ཕ་རོལ་དུ། །འདོད་པ་རྣམས་ནི་ཕུང་ཁྲོལ་སྐྱེད། །འདིར་ནི་གསོད་དང་བཅིངས་དང་གཅོད། །ཕ་རོལ་དུ་ཡང་དམྱལ་སོགས་སྒྲུབ། །ཅེས་པ་དང༌། རྒྱ་ཆེར་རོལ་པ་ལས། འདོད་པའི་སྐྱོན་རྣམས་མ་ལུས་བདག་གིས་རིག །འཐབ་མོ་འཁོན་བཅས་མྱ་ངན་སྡུག་བསྔལ་རྩ། །འཇིགས་བྱེད་དུག་གི་ལོ་མ་ལྟ་བུ་དང༌། །མེ་དང་འདྲ་ཞིང་རལ་གྲིའི་སོ་དང་འདྲ། །ཞེས་པ་ལྟར་རོ། །གཟུགས་དང་གཟུགས་མེད་ཀྱི་སྲིད་པ་ལ་དགའ་ཞིང་གྲུབ་པར་འདོད་པ་རྣམས་ནི་བསམ་གཏན་དང་པོ་གསུམ་གྱི་བདེ་བ་དེ་འགྱུར་པའི་སྡུག་བསྔལ་བདེ་བར་བཟུང་བ་ཡིན་པས་ཕྱིན་ཅི་ལོག་གི་བདེ་བ་ཡིན་ལ་བཞི་པ་ཡན་ཆད་གྱི་བཏང་སྙོམས་དེ་ཡང་འདུ་བྱེད་ཀྱི་སྡུག་བསྔལ་ཡིན་ཞིང༌། དེ་དག་ལས་ཉམས་པར་འགྱུར་བས་གཡོ་བ་ཡིན་ལ། མདོ་ལས། གང་ཅི་ཚོར་བ་དེ་སྡུག་བསྔལ་ཞེས་གསུངས་པ་ལྟར་སྡུག་བསྔལ་ཡིན་ཡང་དེར་མ་ཤེས་པས་དེ་ལ་འཇུག་གོ །རང་ཉིད་ཞི་བ་ལ་དགའ་བ་ཉན་རང་རྣམས་ནི་རང་གི་སྡུག་བསྔལ་ལེན་པར་བྱེད་པའི་ཉོན་མོངས་པ་རབ་ཏུ་ཞི་བ་ལ་འཇུག་གོ །སྙིང་རྗེའི་བདག་ཉིད་བྱང་སེམས་ནི་རང་གཞན་གྱི་ལེན་པ་ཀུན་ཏེ་ཐམས་ཅད་ཞི་བར་བྱེད་ལ། ཕུང་པོ་ལྷག་མེད་དུ་ཡང་མི་ཟད་པས་ན་རྟག་པའི་མི་གནས་པའི་མྱང་འདས་དེ་སྒྲུབ་པར་བྱེད་དོ། །གཉིས་པ་ནི་སྐྱེ་བོ་རྨོངས་པ་རྣམས་ནི་རང་གི་བདེ་བ་སྒྲུབ་པའི་དོན་ལ་བརྩོན་པར་བྱེད་ཀྱང་དུས་རྟག་ཏུ་རང་གི་བདེ་བ་དེ་མ་ཐོབ་པར་དེའི་རྒྱུ་མཚན་གྱིས་སྡུག་བསྔལ་བར་འགྱུར་ལ། གཞན་དོན་སྒྲུབ་པ་ན་སྡུག་བསྔལ་ལ་སོགས་པའི་རྐྱེན་གྱིས་མི་གཡོ་བའི་བརྟན་པ་བྱང་ཆུབ་

༼༩༦༽ སེམས་དཔའ་རྟག་ཏུ་གཞན་དོན་ལ་བརྩོན་པ་ནི་རང་གཞན་གཉིས་ཀའི་དོན་བྱས་ནས་མི་གནས་པའི་མྱ་ངན་ལས་འདའ་བར་འགྱུར་རོ། །སྤྱོད་འཇུག་ལས། འཇིག་རྟེན་སྡུག་བསྔལ་ཇི་སྙེད་པ། །དེ་ཀུན་རང་བདེ་འདོད་ལས་བྱུང༌། །འཇིག་རྟེན་བདེ་བ་ཇི་སྙེད་པ། །དེ་ཀུན་གཞན་བདེ་འདོད་ལས་བྱུང༌། །མང་དུ་བཤད་ལྟ་ཅི་དགོས་ཏེ། །བྱིས་པ་རང་དོན་བྱེད་པ་དང༌། །ཐུབ་པ་གཞན་གྱི་དོན་མཛད་པ། །འདི་གཉིས་ཀྱི་ནི་ཁྱད་པར་ལྟོས། །ཞེས་པ་ལྟར་རོ། །ཐབས་མཁས་པའི་ཁྱད་པར་ནི་རྒྱལ་སྲས་བྱང་ཆུབ་སེམས་དཔའ་རྣམས་འཕྲལ་གྱི་སྤྱོད་ལམ་ལ་འཇུག་པའི་ཚེ། རྣམ་པ་ཇི་ལྟ་ཇི་ལྟ་བུར་མིག་ལ་སོགས་པའི་དབང་པོ་སྤྱོད་ཡུལ་སྣ་ཚོགས་པ་ལ་འཇུག་པར་འགྱུར་པའི་རྣམ་པ་དེ་ལྟ་དེ་ལྟར་དེ་དང་རིགས་པ་མཐུན་པའི་ཚིག་གིས་སེམས་ཅན་ལ་ཕན་པར་བྱ་བའི་ཕྱིར་དེ་དག་ཐམས་ཅད་སྤྱོད་ཡུལ་ཡོངས་སུ་དག་པའི་མདོ་ལས་གསུངས་པ་ལྟར་མངོན་པར་འདུ་བྱེད་དོ། །སྤྱོད་ཡུལ་ཡོངས་སུ་དག་པའི་མདོ་ལས་ཇི་ལྟར་གསུངས་ཤེ་ན། བྱང་ཆུབ་སེམས་དཔའ་ཁྱིམ་གྱི་ནང་དུ་འདུག་པའི་ཚེ་ཐར་པ་ཆེན་པོའི་གྲོང་ཁྱེར་ཐོབ་པར་གྱུར་ཅིག དེ་བཞིན་དུ་སྦྱར་ཏེ་ཉལ་བའི་ཚེ་སངས་རྒྱས་ཀྱི་ཆོས་ཀྱི་སྐུ་ཐོབ་པར། རྨི་ལམ་བྱུང་ན་ཆོས་ཐམས་ཅད་རྨི་ལམ་ལྟ་བུར་རྟོགས་པར། གཉིད་སད་པའི་ཚེ་མ་རིག་པ་ལས་སད་པར། ལྡང་བའི་ཚེ་སངས་རྒྱས་ཀྱི་གཟུགས་ཀྱི་སྐུ་ཐོབ་པར། གོས་གྱོན་པ་ན་ངོ་ཚ་དང་ཁྲེལ་ཡོད་ཀྱི་གོས་གྱོན་པར། སྐ་རགས་འཆིང་བའི་ཚེ་དགེ་བའི་རྩ་བ་དང་འབྲེལ་པར། སྟན་ལ་འདུག་པའི་ཚེ་བྱང་ཆུབ་ཀྱི་སྙིང་པོ་རྡོ་རྗེའི་གདན་ཐོབ་པར། རྒྱབ་བརྟེན་པའི་ཚེ་བྱང་ཆུབ་ཀྱི་ཤིང་ཐོབ་པར། མེ་ ༼༩༧༽ གཏོང་བའི་ཚེ་ཉོན་མོངས་པའི་བུད་ཤིང་སྲེག་པར། འབར་བའི་ཚེ་ཡེ་ཤེས་ཀྱི་མེ་འབར་བར། གཡོས་ཟིན་པའི་ཚེ་ཡེ་ཤེས་ཀྱི་བདུད་རྩི་ཐོབ་པར། ཟས་ཟ་བའི་ཚེ་བསམ་གཏན་གྱི་ཟས་ཐོབ་པར། ཕྱིར་འགྲོ་བའི་ཚེ་འཁོར་བའི་གྲོང་ཁྱེར་ལས་ཐར་པར།

སྐས་ལས་འབབ་པའི་ཚེ་སེམས་ཅན་གྱི་དོན་དུ་འཁོར་བར་འཇུག་པར། སྒོ་འབྱེད་པའི་ཚེ་ཐར་པའི་གྲོང་ཁྱེར་གྱི་སྒོ་འབྱེད་པར། སྒོ་གཅོད་པའི་ཚེ་ངན་སོང་གསུམ་གྱི་སྒོ་གཅོད་པར། ལམ་དུ་འཇུག་པའི་ཚེ་འཕགས་པའི་ལམ་དུ་འཇུག་པར། གྱེན་དུ་འགྲོ་བའི་ཚེ་སེམས་ཅན་ཐམས་ཅད་མཐོ་རིས་ཀྱི་ལམ་ལ་འགོད་པར། ཐུར་ལ་འབབ་པའི་ཚེ་ངན་སོང་གསུམ་རྒྱུན་གཅོད་པར། སེམས་ཅན་དང་འཕྲད་པའི་ཚེ་སངས་རྒྱས་དང་མཇལ་བར། རྐང་པ་འཇོག་པའི་ཚེ་སེམས་ཅན་ཐམས་ཅད་ཀྱི་དོན་ལ་རྟོན་པར། རྐང་པ་འདེགས་པའི་ཚེ་སེམས་ཅན་ཐམས་ཅད་འཁོར་བ་ལས་འདོན་པར། རྒྱན་དང་ལྡན་པ་མཐོང་ན་མཚན་དང་དཔེ་བྱད་ཀྱིས་བརྒྱན་པ་ཐོབ་པར། རྒྱན་མེད་པ་མཐོང་ན་སྦྱངས་པའི་ཡོན་ཏན་དང་ལྡན་པར། སྣོད་གང་བ་མཐོང་ན་ཡོན་ཏན་གྱིས་གང་བར། སྟོངས་པ་མཐོང་ན་སྐྱོན་གྱིས་སྟོངས་པར། སེམས་ཅན་དགའ་བ་མཐོང་ན་ཆོས་ལ་དགའ་བར། མི་དགའ་བ་མཐོང་ན་འདུས་བྱས་ཀྱི་དངོས་པོ་ཐམས་ཅད་ལ་མི་དགའ་བར། སེམས་ཅན་བདེ་བ་མཐོང་ན་སངས་རྒྱས་ཀྱི་བདེ་བའི་ཡོ་བྱད་ཐོབ་པར། སྡུག་བསྔལ་བ་མཐོང་ན་སེམས་ཅན་གྱི་སྡུག་བསྔལ་ཞི་བར་བྱེད་པར། ནད་པ་མཐོང་ན་ནད་ལས་གྲོལ་བར། དྲིན་དུ་གཟོ་བ་མཐོང་ན་སངས་རྒྱས་དང་བྱང་ཆུབ་སེམས་དཔའ་རྣམས་ལ་དྲིན་ལན་ལྡོན་པར། ༼༩༨༽ དྲིན་དུ་མི་གཟོ་བ་མཐོང་ན་ལྟ་བ་ལོག་པ་ལ་དྲིན་དུ་མི་གཟོ་བར། རྒོལ་བ་མཐོང་ན་ཕས་ཀྱི་རྒོལ་བ་ཚར་གཅོད་ནུས་པར། བསྟོད་པ་མཐོང་ན་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་བསྟོད་པར། ཆོས་ཀྱི་གཏམ་བྱེད་པའི་ཚེ་སངས་རྒྱས་ཀྱི་སྤོབས་པ་ཐོབ་པར། སངས་རྒྱས་ཀྱི་སྐུ་གཟུགས་མཐོང་ན་སངས་རྒྱས་ཐམས་ཅད་མཐོང་བ་ལ་སྒྲིབ་པ་མེད་པར། མཆོད་རྟེན་མཐོང་ན་འགྲོ་བ་ཐམས་ཅད་ཀྱི་མཆོད་རྟེན་དུ་འགྱུར་པར། ཚོང་བྱེད་པ་མཐོང་ན་འཕགས་པའི་ནོར་བདུན་ཐོབ་པར། ཕྱག་འཚལ་བའི་ཚེ་ལྷ་དང་བཅས་པའི་འཇིག་རྟེན་གྱིས་སྤྱི་གཙུག་བལྟར་མི་མཐོང་བར་གྱུར་ཅིག་ཅེས་པ་ལ་སོགས་པ་གསུངས་ཏེ་དེ་བཞིན་དུ་གཞན་ལ་ཡང་རུང་མཐུན་བརྩིས་ནས་ཇི་ལྟར་འོས་པར་སྦྱར་བར་བྱའོ། །མི་སྐྱོ་བའི་ཁྱད་པར་ནི་གལ་ཏེ་སེམས་ཅན་རྣམས་ཀྱི་ལོག་སྒྲུབ་ཀྱིས་བྱང་སེམས་གཞན་དོན་ལས་ལྡོག་པར་མི་འགྱུར་རམ་ཞེ་ན།

རྟག་ཏུ་རང་གི་ཉོན་མོངས་པའི་ཉེས་པས་རང་དབང་མེད་པར་བྱས་པའི་སེམས་དང་ལྡན་པས་ལོག་སྒྲུབ་སྣ་ཚོགས་བྱེད་པའི་སྐྱེ་བོ་ལ་ནི་བློ་ལྡན་བྱང་ཆུབ་སེམས་དཔའ་རྣམས་ཉེས་པར་ཏེ་ཁོན་དུ་མི་འཛིན་ཏེ། སྤྱོད་འཇུག་ལས། དཔེར་ན་མི་འདོད་བཞིན་དུ་ནི། །ནད་ནི་འབྱུང་བར་འགྱུར་བ་ལྟར། །དེ་བཞིན་མི་འདོད་བཞིན་དུ་ཡང༌། །ཉོན་མོངས་ནན་གྱིས་སྐྱེ་བར་འགྱུར། །ཞེས་པ་ལྟར། འདི་དག་བདག་ལ་གནོད་པ་བྱེད་པར་མི་འདོད་བཞིན་དུ་ཁོང་ཁྲོས་རང་དབང་མེད་པར་བསྐུལ་ནས་བདག་ལ་ལོག་པར་སྒྲུབ་པར་འགྱུར་རོ་ཞེས་རྟོགས་ནས་ལོག་སྒྲུབ་བྱེད་མཁན་གྱི་སྐྱེ་བོ་དག་ལ་སྙིང་རྗེ་ལྷག་པར་རྣམ་པར་འཕེལ་བར་འགྱུར་བའི་ ༼༩༩༽ ཕྱིར་ཏེ། དབུ་མ་བཞི་བརྒྱ་པ་ལས། ན་བའི་བུ་ལ་ཁྱད་པར་དུ། །མ་ནི་གདུང་བར་འགྱུར་བ་ལྟར། །དེ་བཞིན་བྱང་ཆུབ་སེམས་དཔའ་རྣམས། །དམ་པ་མིན་ལ་ལྷག་པར་བརྩེ། །ཞེས་པ་ལྟར་རོ། །སྒྲུབ་པའི་ཆེ་བ་ལ་ཟིལ་གྱིས་གནོན་པའི་ཆེ་བ་ནི་བྱང་ཆུབ་སེམས་དཔའི་སྒྲུབ་པ་འདིས་ནི་སྲིད་པ་གསུམ་དང་འགྲོ་བ་ལྔ་པོ་ཀུན་ཟིལ་གྱིས་མནན་ནས་སངས་རྒྱས་ཀྱི་སར་འགྲོ་ཞིང༌། མྱ་ངན་ལས་འདས་པའི་ཆེ་བ་ནི་ཞི་བ་རྣམས་ཀྱི་མཆོག་མི་གནས་པའི་མྱ་ངན་ལས་འདས་པ་དང་ལྡན་ལ། ཡོན་ཏན་གྱི་ཆེ་བ་ནི་སྟོབས་ལ་སོགས་པའི་ཡོན་ཏན་སྣ་ཚོགས་པ་ཚོགས་གཉིས་ཀྱི་སྟོབས་ཀྱིས་རྣམ་པར་འཕེལ་ཞིང༌། སེམས་ཅན་མི་གཏོང་བའི་ཆེ་བ་ནི་བྱམས་པའི་བསམ་པས་ཀུན་ནས་བསླང་སྟེ་དུས་རྟག་ཏུ་བསྡུ་བ་བཞིའི་སྒོ་ནས་འགྲོ་བ་རྣམས་སྡུད་པར་བྱེད་དོ། །སྒྲུབ་པའི་སྐབས་བཤད་ཟིན་ཏོ།། །།དེ་ཁོ་ན་ཉིད་ཀྱི་ལེའུ་ནི་བཤད་མ་ཐག་པའི་སྒྲུབ་པའི་ཡོན་ཏན་བཞི་པོ་དེ་དེ་ཁོ་ན་ཉིད་རྟོགས་པ་ཁོ་ན་ལས་འབྱུང་བའམ། དེ་ཁོ་ན་ཉིད་རྟོགས་ནས་རང་གཞན་གྱི་དོན་ལ་སྦྱོར་བར་འགྱུར་བས་སྒྲུབ་པའི་འོག་ཏུ་དེ་ཁོ་ན་ཉིད་ཀྱི་ལེའུ་སྟོན་ཏོ། །འདི་ལ་གཉིས་ཏེ། དེ་ཁོ་ན་ཉིད་ཀྱི་གནས་ལུགས་དང༌།

དེ་རྟོགས་པའི་ཆེ་བའོ། །དང་པོ་ལ་དེ་ཁོ་ན་ཉིད་ཀྱི་མཚན་ཉིད་དང༌། དེ་ལ་ཕྱིན་ཅི་ལོག་དགག་པ་དང༌། ཕྱིན་ཅི་ལོག་ཟད་པའི་ཚུལ་དང༌། ཕྱིན་ཅི་ལོག་གི་གཉེན་པོའི་རང་བཞིན་ཏེ་བཞི་ལས། དང་པོ་ནི་ཆོས་ཉིད་དེ་བཞིན་ཉིད་དེ་བདག་གཉིས་སུ་ཀུན་བཏགས་པ་དང༌། གདགས་གཞི་ཞེས་པ་གཞན་དབང་གི་དངོས་པོར་ཡོད་པ་མིན་ཞིང༌། བདག་གཉིས་ཀྱིས་ ༼༡༠༠༽ སྟོང་པའི་ཆོས་ཉིད་ཡོངས་གྲུབ་ཀྱི་ངོ་བོར་མེད་པ་ཡང་མིན་ནོ། །ཀུན་བཏགས་ནི་དོན་ལ་མེད་བཞིན་དུ་བློ་འཁྲུལ་པས་བཏགས་པ་ཡིན་ལ། གཞན་དབང་ནི་ཀུན་བཏགས་དེའི་གདགས་གཞིར་གྱུར་པ་རྟེན་ཅིང་འབྲེལ་བར་འབྱུང་བ་ཡིན་ཞིང༌། ཡོངས་གྲུབ་ནི་དོན་དམ་པ་རྣམ་པར་མི་རྟོག་པའི་ཡེ་ཤེས་ཀྱི་ཡུལ་ཆོས་ཉིད་འགྱུར་བ་མེད་པ་ཡིན་པས་ཀུན་བཏགས་གཞན་དབང་གཉིས་དང༌། ཡོངས་གྲུབ་དེ་དེ་བཞིན་ཏེ་གཅིག་པ་ཡིན་ནོ། །གཞན་དབང་དེ་ཀུན་བཏགས་ཀྱིས་སྟོང་པ་ཉིད་ཡོངས་གྲུབ་ཡིན་པས་གཞན་ཏེ་ཐ་དད་པ་ཡང་མིན་ཏེ། དགོངས་འགྲེལ་ལས། འདུ་བྱེད་ཁམས་དང་དོན་དམ་མཚན་ཉིད་ནི། །གཅིག་དང་ཐ་དད་བྲལ་བའི་མཚན་ཉིད་དེ། །གཅིག་དང་ཐ་དད་ཉིད་དུ་གང་རྟོག་པ། །དེ་དག་ཚུལ་བཞིན་མ་ཡིན་ཞུགས་པ་ཡིན། །ཞེས་གསུངས་སོ། །ཆོས་ཉིད་ཡོངས་གྲུབ་དེ་འདུས་མ་བྱས་པའི་ཕྱིར་སྐྱེ་བ་དང་འཇིག་པ་མེད་ལ། ཀུན་ལས་ཉོན་མོངས་པའི་ཆོས་འགགས་ཀྱང་དེའི་ཆོས་ཉིད་འབྲི་བར་མི་འགྱུར་ཞིང༌། གཉེན་པོའི་ཆོས་འཕེལ་ཡང་དེའི་ཆོས་ཉིད་འཕེལ་བ་མེད་ཅིང༌། རང་བཞིན་གྱིས་ཀུན་ནས་ཉོན་མོངས་པ་ཅན་མ་ཡིན་པས་གཉེན་པོས་རྣམ་པར་དག་པར་འགྱུར་བའང་མེད་ལ། ལམ་བསྒོམས་པའི་སྟོབས་ཀྱིས་གློ་བུར་གྱི་དྲི་མ་རྣམ་པར་དག་པ་ཡང་འགྱུར་བ་སྟེ། དེ་ལྟར་ན་ཡོད་མེད་གཉིས། གཅིག་དང་ཐ་དད་གཉིས། སྐྱེ་འཇིག་གཉིས། འཕེལ་འགྲིབ་གཉིས། དག་མ་དག་གཉིས་ཏེ་སྤྲོས་པའི་མཐའ་ཟུང་ལྔ་དང་བྲལ་བ་དེ་ནི་དོན་དམ་པའི་མཚན་ཉིད་ཡིན་ནོ། །གཉིས་པ་ལ། ངོ་བོ་དང་རྒྱུ་ལ་ཕྱིན་ཅི་ལོག་དགག་པའོ། །དང་པོ་ལ་དངོས་དང༌།

གནོད་བཅས་སུ་སྒྲུབ་པའོ། ། ༼༡༠༡༽ དང་པོ་ནི་དེ་ཁོ་ན་ཉིད་སྤྲོས་པ་དང་བྲལ་བ་མ་ཡིན་ཏེ། གང་ཟག་གི་བདག་རྫས་སུ་ཡོད་དོ་ཞེ་ན། འོ་ན་བདག་དེ་བདག་ཏུ་འཛིན་མཁན་གྱི་ཤེས་པ་དེ་ཡིན་ནམ། གཟུང་བྱ་ཉེར་ལེན་གྱི་ཕུང་པོ་དེའམ། དེ་གཉིས་ལས་གཞན་པ་ཞིག་ཡིན། དང་པོ་ལྟར་ན་བདག་ཏུ་ལྟ་བ་ཆོས་ཅན། གང་ཟག་གི་བདག་མིན་ཏེ། བདག་གི་མཚན་ཉིད་མིན་ཞེས་པའི་དོན་རྟག་པ་གཅིག་པུ་རང་དབང་ཅན་མ་ཡིན་པའི་ཕྱིར་རོ། །གཉིས་པ་ལྟར་ན་ངན་པར་གནས་པ་ཉེར་ལེན་གྱི་ཕུང་པོ་ཆོས་ཅན། བདག་མིན་ཏེ། བདག་དང་མཚན་ཉིད་མི་འདྲ་སྟེ། བདག་གི་མཚན་ཉིད་ནི། རྟག་པ་གཅིག་པུ་རང་དབང་ཅན་དུ་འདོད་ལ། དེ་ནི་མི་རྟག་དུ་མ་རང་དབང་མེད་པ་ཡིན་པའི་ཕྱིར་རོ། །ཉེར་ལེན་ནི་ལུས་དང་ལོངས་སྤྱོད་མ་ཐོབ་པ་ཐོབ་པར་འདོད་པའི་འདུན་པ་དང༌། ཐོབ་ཟིན་ལ་ལྷག་པར་ཆགས་པའི་འདོད་ཆགས་གཉིས་ཡིན་ལ། དེ་གཉིས་རྒྱུ་དང་འབྲས་བུ་དང་གྲོགས་སུ་ལྡན་པའི་ཕུང་པོ་ནི་ཉེར་ལེན་གྱི་ཕུང་པོ་ཞེས་བྱའོ། །གསུམ་པ་ལྟར་ན་བདག་ཏུ་ལྟ་བ་དང་ཉེར་ལེན་གྱི་ཕུང་པོ་ཆོས་ཅན། དེ་གཉིས་ལས་གཞན་པའི་བདག་མེད་དེ། དེ་གཉིས་ལས་གཞན་པའི་བདག་ཡོད་ན་སྣང་དུ་རུང་བ་ལ་མ་དམིགས་པའི་ཕྱིར་རོ། །དེས་ན་བདག་ཏུ་འཛིན་པ་དེ་ནི་ནོར་བ་སྐྱེས་ཏེ་ལོག་ཤེས་ཡིན་ཏེ། དཔེར་ན་ཐག་པ་ལ་སྦྲུལ་དུ་བཟུང་ནས་སྐྲག་པ་བཞིན་ནོ། །དེ་ལྟར་ན། ཕུང་པོ་སྐད་ཅིག་སྨྲ་བ་ཡི། །ཤཱཀྱ་པ་རྣམས་བདག་མེད་ན། །མཐོ་རིས་ཐར་ལ་དགོངས་པ་ཡི། །འབད་པ་དོན་མེད་ཉིད་དུ་འགྱུར། །ཞེས་འབྱུང་བ་ལྟར་བདག་ཐར་པ་མེད་པའི་སྐྱོན་ཡོད་དོ་ཞེ་ན། ཐར་པ་པོའི་བདག་ནི་མེད་པ་དེའི་ཕྱིར་ཐར་པ་ནི་ནོར་བ་ཙམ་གྱི་ 

༼༡༠༢༽ རང་བཞིན་བདག་ཏུ་འཛིན་པ་དེ་ཟད་པ་ཡིན་ཏེ། དཔེར་ན་ཐག་པ་སྦྲུལ་མ་ཡིན་པར་ཤེས་པས་ཐག་པ་སྦྲུལ་དུ་བཟུང་ནས་འཇིགས་པ་དེ་དང་བྲལ་བ་བཞིན་ནོ། །གཉིས་པ་ནི་དོན་ལ་བདག་མེད་ན་ཐམས་ཅད་ཀྱིས་བདག་མེད་རྟོགས་པར་འགྱུར་རོ་ཞེ་ན། བདག་མེད་མི་རྟོགས་པའི་ཚུལ་ཇི་ལྟར་འཁྲུལ་པ་ཙམ་སྟེ། བདག་ཏུ་འཛིན་པ་ལ་བརྟེན་པའི་སྐྱེ་བོ་ཡིས་ཉེར་ལེན་གྱི་ཕུང་པོ་འདུ་བྱེད་ཀྱི་སྡུག་བསྔལ་གྱི་རང་བཞིན་རྒྱུན་ཆགས་སུ་གནས་པ་འདི་བདག་མེད་དུ་མངོན་སུམ་གྱིས་རྟོགས་པར་མི་འགྱུར་ཏེ། ཟག་མེད་ཀྱི་ཡེ་ཤེས་མེད་པའི་ཕྱིར་རོ། །འོ་ན་དེ་དག་ལ་ཟག་མེད་ཀྱི་ཡེ་ཤེས་མེད་པས་སྡུག་བསྔལ་རང་ཡང་མི་རྟོགས་པར་འགྱུར་རོ་ཞེ་ན། སྡུག་བསྔལ་ནི་ཟག་མེད་ཀྱི་ཡེ་ཤེས་ཀྱིས་རིགས་པར་བྱ་དགོས་པ་ཡིན་ཏེ། སྡུག་བསྔལ་ཉམས་སུ་མྱོང་བའི་ཤེས་པས་རིག་པ་ཉིད་ཀྱི་ཕྱིར་རོ། །དེ་འདྲའི་སྐྱེ་བོ་དེས་སྡུག་བསྔལ་མ་སྤངས་པས་སྡུག་བསྔལ་ཅན་ཡིན་ལ། སྡུག་བསྔལ་ཅན་གྱི་བདག་ནི་མེད་དོ། །དེ་ལྟར་གང་ཟག་གི་བདག་མེད་པས་ཕུང་པོ་འདི་དག་བཏགས་པའི་ཆོས་ཙམ་གྱི་རང་བཞིན་ཡིན་ལ། ཆོས་ལ་བདག་མེད་པས་ཆོས་དེའི་རང་བཞིན་དུ་བདེན་པ་ཡང་མིན་ནོ། །གཉིས་པ་ནི་རྒྱུ་སྔ་མ་ལ་བརྟེན་ནས་དངོས་པོ་རབ་ཏུ་སྐྱེ་བ་མངོན་འཇུག་པ་སྟེ། མངོན་སུམ་གྱིས་མཐོང་བཞིན་དུ་གྲངས་ཅན་པ་ལ་སོགས་པའི་སྐྱེ་བོ་ཁ་ཅིག་ཇི་ལྟར་མཐོང་བ་དང་ཐོས་པ་ལ་སོགས་པ་རྣམས་རྟེན་འབྲེལ་ལས་གཞན་གཙོ་བོ་དང་དབང་ཕྱུག་ལ་སོགས་པས་བྱས་སོ་ཞེས་བྱ་བའི་ལྟ་བ་ངན་པ་ལ་བརྟེན་ཏེ་བརྟེན་པར་མི་རིགས་སོ། །གང་གི་ཕྱིར་ཡོད་པའི་རྟེན་ཅིང་འབྲེལ་བར་འབྱུང་བ་མི་མཐོང་བར་ ༼༡༠༣༽ མེད་པའི་བདག་ལ་སོགས་པ་མཐོང་བ་དེ་འདྲ་བའི་མུན་ནག་གི་རྣམ་པ་འདི་གང་ཞིག་ཡིན་ཏེ། མུན་པས་ཀྱང་ཡོད་པ་མི་མཐོང་བར་བྱེད་ཀྱི་མེད་པ་མཐོང་བར་མི་བྱེད་པས། དེས་ན་འདི་འབྱུང་བར་མི་རིགས་པ་ཞིག་བྱུང་ངོ་ཞེས་བྱ་བ་ཡིན་ནོ། །གསུམ་པ་ནི་བདག་མེད་ན་ཐར་པ་པོ་དང་ཐར་པའི་ལམ་མེད་པས་ཐར་པ་མེད་པ་དང་འཁོར་འདས་ལ་ཁྱད་པར་མེད་པར་འགྱུར་རོ་ཞེ་ན།

དཔེ་མེད་པར་བསྟོད་པ་ལས། འཁོར་བ་སྤངས་པར་གྱུར་པ་ཡི། །མྱ་ངན་འདས་པ་ཁྱེད་མི་བཞེད། །འཁོར་བ་ཞི་ཉིད་གང་ཡིན་པ། །དེ་ཉིད་མྱ་ངན་འདས་པར་བཞེད། །ཅེས་པ་དང༌། ཐེག་བསྡུས་ལས། འཁོར་བ་དང་ནི་མྱ་ངན་འདས། །མཚུངས་པར་ཤེས་པ་ནམ་སྐྱེས་པ། །དེ་ཚེ་དེ་ཕྱིར་དེ་ལ་ནི། །འཁོར་ཉིད་མྱ་ངན་འདས་པར་འགྱུར། །ཞེས་པ་ལྟར་ཆོས་ཙམ་འདི་ལ་དོན་དམ་པའི་ཚུལ་གྱིས་ཞི་བ་མྱ་ངན་ལས་འདས་པ་དང་སྐྱེ་བ་འཁོར་བ་དེ་གཉིས་ཁྱད་པར་ཅི་ཡང་མེད་དོ། །འོན་ཀྱང་དགེ་བའི་ལས་རྣམས་བྱེད་པའི་སྐྱེ་བོ་དག་སྐྱེ་བ་འཁོར་བ་དེ་ཟད་པས་སྡུག་བསྔལ་དང་ཀུན་འབྱུང་ཞི་བའི་མྱ་ངན་ལས་འདས་པ་ཐོབ་པར་མདོ་ལས་བཤད་དོ། །བཞི་པ་ལ་བཞི་ལས། དང་པོ་ཚོགས་ལམ་སྟོན་པ་ནི་འདི་ལྟར་ཕྱིན་ཅི་ལོག་གི་གཉེན་པོ་ནི་རྣམ་པར་མི་རྟོག་པའི་ཡེ་ཤེས་ཡིན་ལ། ཚོགས་སྦྱོར་གཉིས་ཀྱིས་ནི་དེ་སྐྱེད་པར་བྱེད་ཅིང་མཐོང་ལམ་དུ་དངོས་སུ་ཐོབ་ནས་དེ་ཡན་ཆད་དུ་རྟོགས་པ་དེ་གོང་ནས་གོང་དུ་འཕེལ་བར་འགྱུར་བ་ལས་ཚོགས་ལམ་ལ་གནས་པས་ཚོགས་ཇི་ལྟ་བུ་ཞིག་བསགས་རྟོགས་པ་ཇི་ལྟ་བུ་ཞིག་བསྐྱེད་ནས་དུས་ཇི་སྲིད་ཅིག་ནས་རྣམ་ ༼༡༠༤༽ པར་མི་རྟོག་པའི་ཡེ་ཤེས་དེ་ཐོབ་པར་འགྱུར་ཞེ་ན། བྱང་ཆུབ་སེམས་དཔའ་ཚོགས་ལམ་པ་དེས་ཚོགས་ཀྱི་ཁྱད་པར་ཐབས་བསོད་ནམས་དང་ཤེས་རབ་ཡེ་ཤེས་ཀྱི་ཚོགས་རྣམས་ལེགས་པར་བསགས་ནས་རྟོགས་པའི་ཁྱད་པར་གསུང་རབ་ཡན་ལག་བཅུ་གཉིས་ཀྱི་ཆོས་ལ་ཐོས་པ་དང་སེམས་པའི་སྒོ་ནས་ཕྱི་རོལ་གྱི་དོན་དུ་སྣང་བ་འདི་དག་ཕྱི་རོལ་གྱི་དོན་དུ་བདེན་པ་མེད་པར་ཤིན་ཏུ་རྣམ་པར་ངེས་པར་བྱས་ནས་སྒོམ་པའི་ཕྱིར། ཐོས་བསམ་སྒོམ་གསུམ་གྱི་ཤེས་རབ་ཀྱིས་ཕྱི་རོལ་གྱི་དོན་གྱི་རྣམ་པ་བརྗོད་པ་སྟེ་རྣམ་པར་རྟོག་པའི་རྒྱུ་ཅན་ཡིན་པར་རྟོགས་ཏེ། འདི་ལྟར་དོན་དུ་སྣང་བ་འདི་དག་ནི་རྣམ་པར་རྟོག་པ་འཁྲུལ་པའི་དབང་གིས་ཤེས་པ་ཉིད་ཕྱི་རོལ་གྱི་དོན་དུ་སྣང་བ་ཡིན་གྱི་དོན་དུ་བདེན་པ་མ་ཡིན་ནོ་ཞེས་རྟོགས་སོ། །དུས་ནི་མཐའ་ཡས་ཏེ་བསྐལ་པ་གྲངས་མེད་གཅིག་གི་ཕ་རོལ་དུ་ས་དང་པོ་ཐོབ་པར་འགྱུར་རོ། །སྦྱོར་ལམ་ནི་ཚོགས་ལམ་གྱི་རྟོགས་པ་ཡོངས་སུ་རྫོགས་པའི་བྱང་ཆུབ་སེམས་དཔའ་དེ་ཡིས་སྦྱོར་ལམ་གྱི་གནས་སྐབས་ན་ཕྱི་རོལ་གྱི་དོན་དུ་སྣང་བ་ཐམས་ཅད་བརྗོད་པ་སྟེ་རྟོག་པ་ཙམ་དུ་རིག་ནས།

དོན་དེར་སྣང་མཁན་གྱི་སེམས་ཙམ་ལ་ནི་སེམས་རྩེ་གཅིག་ཏུ་ཡང་དག་པར་གནས་སོ། །མཐོང་ལམ་ནི་སྦྱོར་ལམ་གྱི་རྗེས་དེ་ནས་ཆོས་དབྱིངས་གཟུང་འཛིན་གཉིས་ཀྱི་མཚན་ཉིད་དང་བྲལ་བ་མངོན་སུམ་ཉིད་དུ་རྟོགས་པར་འགྱུར་རོ། །ཚུལ་ཇི་ལྟར་རྟོགས་ཤེ་ན། དྲོད་དང་རྩེ་མོ་བཟོད་པ་གསུམ་དུ་སེམས་ལས་དོན་གཞན་དུ་གྱུར་པའི་གཟུང་བ་མེད་པར་བློས་རིག་ནས། དེ་ནས་ཆོས་མཆོག་ཏུ་གཟུང་བ་མེད་པས་དེ་འཛིན་པའི་སེམས་ཙམ་པོ་དེ་ཉིད་ཀྱང་མེད་པ་ཉིད་དུ་ ༼༡༠༥༽ རྟོགས་སོ། །དེ་ལྟར་བློ་དང་ལྡན་པས་གཟུང་བ་དང་འཛིན་པ་གཉིས་པོ་མེད་པར་རིག་ནས། མཐོང་ལམ་དུ་གཟུང་འཛིན་གཉིས་པོ་དེ་དང་མི་ལྡན་པའི་ཆོས་ཀྱི་དབྱིངས་ལ་སེམས་གནས་སོ། །སྒོམ་ལམ་ནི་གང་ཟག་བློ་དང་ལྡན་པ་བྱང་ཆུབ་སེམས་དཔའ་སྒོམ་ལམ་པས། གཉེན་པོ་རྣམ་པར་མི་རྟོག་པའི་ཡེ་ཤེས་ཀྱི་སྟོབས་ས་གཉིས་པ་ནས་བཅུ་པའི་བར་རྟག་ཏུ་ཕྱི་ནང་གི་ཆོས་ཐམས་ཅད་སྟོང་པ་ཉིད་དུ་ཀུན་ནས་མཉམ་པར་སོང་བ་སྟེ་རྟོགས་པ་ཡིས། སྤང་བྱ་ནི་ཀུན་གཞིའི་རྣམ་ཤེས་དེ་ལ་བརྟེན་པའི་ཉེས་པའི་ཚོགས་སྒོམ་སྤང་གི་བག་ཆགས་ཐོག་མ་མེད་པ་ནས་བསགས་པའི་ཚང་ཚིང་སྟེ་སྤང་དཀའ་བར་གྱུར་པ་རྣམས་དཔེར་ན་སྨན་འགའ་ཞིག་གི་ཐིགས་པ་དུག་གི་བུམ་པར་ལྷུང་ན་དུག་དེ་སྨན་དུ་འགྱུར་བའམ། བསྣམས་པས་དུག་ཞི་བར་ནུས་པའི་སྨན་ཆེན་པོས་དུག་སེལ་བར་བྱེད་པ་བཞིན་དུ་སེལ་བར་བྱེད་དོ། །སློབ་དཔོན་བཙུན་པ་ལྟར་ན་དོན་གྱི་རྣམ་པ་བརྗོད་པའི་རྒྱུ་ཅན་རྟོགས་ཞེས་པས་དྲོད། དེ་ཡིས་བརྗོད་པ་ཙམ་དུ་དོན་རིག་ནས་ཞེས་པས་རྩེ་མོ། དེ་སྣང་སེམས་ཙམ་ལ་ནི་ཡང་དག་གནས་ཞེས་པས་བཟོད་པ། དེ་ནས་ཤླཽ་ཀ་ཕྱེད་ཀྱིས་ཆོས་མཆོག་བསྟན་པར་བཞེད་དོ། །གཉིས་པ་དེ་རྟོགས་པའི་ཆེ་བ་ནི་ལམ་བཞི་པོ་དེ་དག་ལ་ཞུགས་པའི་བྱང་ཆུབ་སེམས་དཔའ་དེས། ཐུབ་པས་གསུང་པའི་དམ་པའི་ཆོས་མིང་ཚིག་ཡི་གེའི་སྒོ་ནས་ལེགས་པར་རྣམ་པར་གཞག་པ་རྣམས་ཀྱི་མིང་ས་བཅུ་པ་ཞེས་བྱ་བ་ལ་སོགས་པ་ཙམ་ལ་དམིགས་པ་དེ་ནི་བསྡུས་པའི་ཆོས་ལ་དམིགས་པ་རྩ་བའི་སེམས་ཞེས་བྱ་བ་ཡིན་ལ་

༼༡༠༦༽ སེམས་དེའི་ཆོས་ཀྱི་དབྱིངས་ལ་བློ་གྲོས་མཉམ་པར་བཞག་ནས། དྲན་པ་ལ་གང་རྒྱུ་བ་ཐམས་ཅད་རྟོག་པ་ཙམ་དུ་རིག་པའི་བརྟན་པ་རྣམས་ཀྱིས་མྱུར་དུ་ཡོན་ཏན་གྱི་རྒྱ་མཚོའི་ཕ་རོལ་དུ་འགྲོ་སྟེ་སངས་རྒྱས་འཐོབ་པར་འགྱུར་རོ། །དེ་ཁོ་ན་ཉིད་ཀྱི་སྐབས་བཤད་ཟིན་ཏོ། །མཐུའི་ལེའུ་ནི་དེ་ལྟར་རང་དོན་སངས་རྒྱས་ཀྱི་ཆོས་ཡོངས་སུ་རྫོགས་པའི་ཐབས་དེ་ཁོ་ན་ཉིད་ཀྱི་ལེའུ་བསྟན་ནས་དེའི་རྗེས་ལ་སེམས་ཅན་སྨིན་པར་བྱེད་པ་ལ་མི་སྐྱོ་བའི་ཐབས་མཐུའི་ལེའུ་སྟོན་ནོ། །དེ་ལ་གཉིས་ཏེ། སྤྱི་དོན་དང་གཞུང་དོན་ནོ། །དང་པོ་ལ་གསུམ་སྟེ། ངོ་བོ་དང༌། དབྱེ་བ། མངོན་ཤེས་ཀྱི་མཐུ་བྱེ་བྲག་ཏུ་བཤད་པའོ། །དང་པོ་ནི། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་མཐུའི་ངོ་བོ་ནི་འདོད་པ་ཙམ་གྱིས་རང་གཞན་གྱི་དོན་ཕུན་སུམ་ཚོགས་པ་སྒྲུབ་པར་ནུས་པ་སྟེ། བྱང་ས་ལས། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་མཐུ་གང་ཞེ་ན། མདོར་བསྡུ་ན་སེམས་ལས་སུ་རུང་བ། སེམས་ཤིན་ཏུ་བསྒོམས་པ། ཏིང་ངེ་འཛིན་ལ་དབང་ཐོབ་པ། ཏིང་ངེ་འཛིན་ལས་རྟེན་ནས་འདོད་པ་ཙམ་གྱིས་དོན་ཐམས་ཅད་འགྲུབ་པ་ནི་འཕགས་པའི་མཐུ་ཞེས་བྱའོ། །ཆོས་རྣམས་ཀྱི་འབྲས་བུ་ཆེན་པོ་དང༌། ཕན་ཡོན་ཆེན་པོ་གང་ཡོད་པ་ཡང་དེ་དག་གི་མཐུ་ཞེས་བྱའོ། །སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་བསོད་ནམས་ཀྱི་ཚོགས་ཆེན་པོ་སྔོན་བསགས་པ་ལས་ལྷན་ཅིག་སྐྱེས་པའི་ངོ་མཚར་རྨད་དུ་བྱུང་བའི་ཆོས་དེ་ཡང་དེ་དག་གི་ལྷན་ཅིག་སྐྱེས་པའི་མཐུ་གཞན་ཡིན་པར་རིག་པར་བྱའོ་ཞེས་གསུངས་སོ། །དབྱེ་བ་ནི་བྱང་ས་ལས་ལྔ་གསུངས་ཏེ། མངོན་པར་ཤེས་པའི་མཐུ་དང༌། ཆོས་ཀྱི་དང༌། ལྷན་ཅིག་སྐྱེས་ ༼༡༠༧༽ པའི་དང༌། ཉན་ཐོས་དང་རང་སངས་རྒྱས་དང་ཐུན་མོང་བ་དང༌། ཐུན་མོང་མ་ཡིན་པའོ། །དེ་ལ་དང་པོ་ནི་མངོན་པར་ཤེས་པ་དྲུག་གོ །གཉིས་པ་ལ་ཕ་རོལ་ཏུ་ཕྱིན་པ་དྲུག་པོ་རེ་རེ་ལ་ཡང་མི་མཐུན་པའི་ཕྱོགས་སྤོང་བ་དང༌།

ཚོགས་ཡོངས་སུ་སྨིན་པ་དང༌། རང་གཞན་ལ་ཕན་འདོགས་པ་དང༌། ཕྱི་མ་ལ་འབྲས་བུ་འབྱིན་པ་སྟེ་བཞི་བཞི་ཡོད་པར་གསུངས་སོ། །གསུམ་པ་ནི་སེམས་ཅན་གྱི་དོན་གྱི་སྡུག་བསྔལ་གྱིས་མི་མཇེད་པ་དང༌། མཛད་པ་བཅུ་གཉིས་སྟོན་པ་ལ་སོགས་པ་ཡིན་པར་གསུངས་སོ། །བཞི་པ་ནི་ཉན་རང་ལ་སོགས་པས་ཀྱང་ནུས་པ་ཡིན་ལ། ལྔ་པ་ནི་ཉན་རང་ལ་སོགས་པས་མི་ནུས་པ་རྣམས་ཡིན་ནོ། །མངོན་པར་ཤེས་པའི་མཐུ་བྱེ་བྲག་ཏུ་བཤད་པ་ལ་དངོས་དང༌། ཞར་བྱུང་གཉིས་ལས། དངོས་ལ་དྲུག་ལས། ལུས་ཀྱི་རྫུ་འཕྲུལ་གྱི་མངོན་པར་ཤེས་པའི་ངོ་བོ་ནི་སྟོང་གསུམ་གྲངས་མེད་པ་རྣམས་གཡོ་བ་དང༌། འོད་ཀྱིས་ཁྱབ་པར་བྱེད་པ་དང༌། རི་ལ་སོགས་པ་རྡུལ་ཕྲན་ཙམ་དུ་སྡུད་ཅིང༌། རྡུལ་ཕྲན་ཡང་རིའི་རྒྱལ་པོ་ཙམ་དུ་བསྐྱེད་པ་དང༌། གྲོང་རྡལ་ལ་སོགས་པ་མང་པོ་རང་གི་ལུས་ཀྱི་ནང་དུ་འཇུག་པ་ལ་སོགས་ཡོངས་སུ་བསྒྱུར་བའི་ཆོ་འཕྲུལ་དང༌། ལུས་དང༌། ངག་དང༌། ཡུལ་རྣམ་པ་མང་པོ་སྤྲུལ་པར་བྱེད་པ་སྤྲུལ་པའི་ཆོ་འཕྲུལ་ལོ། །བྱེད་ལས་ནི་སེམས་ཅན་རྣམས་འདུན་པར་བྱས་ནས་བསྟན་པ་ལ་འཛུད་པ་དང༌། སེམས་ཅན་སྡུག་བསྔལ་བ་རྣམས་སྡུག་བསྔལ་ལས་སྐྱོབ་པའོ། །སྔོན་གྱི་གནས་རྗེས་སུ་དྲན་པའི་མངོན་ཤེས་ཀྱི་ངོ་བོ་ནི་བདག་དང་གཞན་གྱི་ཚེ་རབས་སྔ་མ་མང་པོ་རྣམས་དྲན་པའོ། །བྱེད་ལས་ནི་དེ་བཞིན་ ༼༡༠༨༽ གཤེགས་པའི་སྔོན་གྱི་སྐྱེས་པའི་རབས་ངོ་མཚར་བ་རྣམས་བསྟན་ནས་སངས་རྒྱས་ལ་དད་པ་སྐྱེད་པར་བྱེད་པ་དང༌། སེམས་ཅན་རྣམས་ཀྱི་སྐྱེ་བ་དུ་མ་བསྟན་ནས་ལྟ་བ་ངན་པ་སྤོང་བར་འགྱུར་བ་ལ་སོགས་པའོ། །ལྷའི་རྣ་བའི་མངོན་ཤེས་ཀྱི་ངོ་བོ་ནི་འཇིག་རྟེན་གྱི་ཁམས་དཔག་ཏུ་མེད་པ་རྣམས་ན་གྲགས་པའི་ཟིན་པ་དང་མ་ཟིན་པའི་སྒྲའི་བྱེ་བྲག་དཔག་ཏུ་མེད་པ་རྣམས་ཐོས་པའོ། །བྱེད་ལས་ནི་རང་རང་གི་སྐད་དང་མཐུན་པར་ཆོས་བསྟན་ནས་སེམས་ཅན་རྣམས་ཕན་བདེ་ལ་འགོད་པའོ། །ལྷའི་མིག་གི་མངོན་ཤེས་ཀྱི་ངོ་བོ་ནི་སེམས་ཅན་རྣམས་གང་ནས་ཤི་འཕོས་ནས་གང་དུ་སྐྱེ་བ་དང༌།

རྒྱང་རིང་པོ་ན་གནས་པའི་གཟུགས་ཀྱི་བྱེ་བྲག་ཕྲ་རགས་མང་པོ་རྣམས་ཀྱང་མཐོང་བའོ། །བྱེད་ལས་ནི་སེམས་ཅན་རྣམས་ཀྱི་ལུས་ཀྱི་སྤྱོད་པ་དང༌། དགེ་མི་དགེའི་ལས་གཟིགས་ནས་ཇི་ལྟར་རིགས་པར་འདུལ་བའོ། །སེམས་ཀྱི་རྣམ་གྲངས་ཀྱི་མངོན་ཤེས་ཀྱི་ངོ་བོ་ནི། སེམས་ཅན་རྣམས་ཀྱི་སེམས་ཀྱི་བྱེ་བྲག་དཔག་ཏུ་མེད་པ་རྣམས་ཤེས་པའོ། །བྱེད་ལས་ནི་རང་རང་གི་བསམ་པ་དང་མཐུན་པའི་ལམ་བསྟན་ནས་འདུལ་བར་བྱེད་པའོ། །ཟག་པ་ཟད་པའི་མངོན་ཤེས་ཀྱི་ངོ་བོ་ནི་འཕགས་པའི་ལམ་ཐོབ་པ་དང༌། དེའི་ཐབས་དང་ཐབས་མ་ཡིན་པ་ལ་སོགས་པ་རྣམས་ཇི་ལྟ་བ་བཞིན་དུ་ཤེས་པའོ། །བྱེད་ལས་ནི་བདག་ཉིད་ཀུན་ནས་ཉོན་མོངས་པ་མེད་པ་དང༌། གཞན་ལ་ཡང་དེའི་ཐབས་སྟོན་ཅིང་མངོན་པའི་ང་རྒྱལ་སེལ་བར་བྱེད་པའོ། །འདི་དག་ནི་བྱང་ས་ལས་བྱུང་བ་ལྟར་སྐབས་སུ་བབ་པ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་མངོན་ཤེས་ཀྱི་མཐུ་བཤད་ ༼༡༠༩༽ པ་ཡིན་ནོ། །གཉིས་པ་ལ་བཞི་ལས། ས་མཚམས་ནི། ཟག་ཟད་ཀྱི་མངོན་ཤེས་འཕགས་པ་ཁོ་ན་ལ་ཡོད་ལ་གཞན་ལྔ་ནི་སོ་སྐྱེ་ལ་ཡང་ཡོད་དོ། །ངོ་བོ་ནི་རྣམ་པར་གྲོལ་བའི་ཤེས་རབ་ཡིན་ཏེ། མཛོད་ལས། མངོན་ཤེས་རྣམ་དྲུག་རྣམ་གྲོལ་བློ། །ཞེས་སོ། །རྟེན་དང་སྤྱོད་ཡུལ་གྱི་ཁྱད་པར་ནི་ཟག་ཟད་ཀྱི་མངོན་ཤེས་ནི་ས་ཐམས་ཅད་ལ་རྟེན་ཅིང་ས་གོང་འོག་ཐམས་ཅད་དེའི་ཡུལ་དུ་འགྱུར་བ་ཡིན་ཏེ། མཛོད་འགྲེལ་ལས། འདི་ནི་ས་ཐམས་ཅད་པ་ཡིན་པར་རིག་པར་བྱའོ། །ཞེས་སོ། །གཞན་ལྔ་ནི་བསམ་གཏན་བཞིའི་སེམས་ལ་རྟེན་ཅིང་རང་གི་ས་དང་ས་འོག་མ་ཡུལ་དུ་བྱེད་པ་ཡིན་ཏེ། ལྔ་ནི་བསམ་གཏན་བཞི་དག་ན། །རང་དང་འོག་སའི་སྤྱོད་ཡུལ་ཅན། །ཞེས་སོ། །རང་བཞིན་གྱི་ཁྱད་པར་ནི་མིག་དང་རྣ་བའི་མངོན་ཤེས་ནི་ལུང་མ་བསྟན་ཡིན་ལ། གཞན་བཞི་ནི་དགེ་བ་ཡིན་ཏེ། མིག་དང་རྣ་བའི་མངོན་ཤེས་ནི། །ལུང་དུ་མ་བསྟན་ལྷག་རྣམས་དགེ །ཞེས་སོ། །ཡང་སྔོན་གྱི་གནས་རྗེས་སུ་དྲན་པ་དང༌།

ལྷའི་མིག་དང་ཟག་ཟད་ཀྱི་མངོན་ཤེས་གསུམ་ནི་གོ་རིམ་བཞིན་དུ་མི་སློབ་པའི་ལམ་གྱི་དུས་ན་སྔོན་གྱི་མཐའ་དང༌། ཕྱི་མའི་མཐའ་དང༌། ཟག་པ་ཟད་པ་རིག་པ་ཡིན་ཏེ། གསུམ་ནི་རིག་པ་སྔོན་མཐའ་སོགས། །མ་རིག་པ་ནི་བཟློག་ཕྱིར་རོ། །ཞེས་སོ། །ཡང་རྫུ་འཕྲུལ་དང༌། གཞན་གྱི་སེམས་ཤེས་པ་དང༌། ཟག་ཟད་ཀྱི་མངོན་ཤེས་གསུམ་ནི་གོ་རིམ་བཞིན་དུ་རྫུ་འཕྲུལ་གྱི་ཆོ་འཕྲུལ་དང༌། ཀུན་བརྗོད་པའི་ཆོ་འཕྲུལ་དང༌། རྗེས་སུ་བསྟན་པའི་ཆོ་འཕྲུལ་ཡིན་ལ་དེ་རྣམས་ཀྱང་ཕྱི་མ་ཁོ་ན་མཆོག་ཡིན་ཏེ། དང་པོ་གསུམ་པ་དྲུག་པ་ནི། །ཆོ་འཕྲུལ་ ༼༡༡༠༽ རྣམས་ཡིན་བསྟན་པ་མཆོག །ཅེས་སོ། །གཞུང་དོན་ལ་གཉིས་ཏེ། མཐུའི་རང་བཞིན་དང་ཆེ་བའོ། །དང་པོ་ལ་དྲུག་ལས། ངོ་བོའི་དོན་ནི་སེམས་ཅན་གང་ནས་ཤི་འཕོས་ནས་གང་དུ་སྐྱེ་བ་མངོན་དུ་ཤེས་པ་ལྷའི་མིག་གི་མངོན་ཤེས་དང༌། གདུལ་བྱ་ཉེ་རིང་མེད་པའི་ངག་ཐོས་པ་ལྷའི་རྣ་བ་དང༌། གདུལ་བྱའི་སེམས་ཇི་ལྟར་འདུག་པ་ལྟར་རྟོགས་པ་གཞན་གྱི་སེམས་ཤེས་པ་དང༌། སྔོན་དགེ་བ་དང་མི་དགེ་བ་འདི་ལྟ་བུ་ཞིག་བྱས་པས་ད་ལྟར་གྱི་ལུས་འདི་བསྐྱེད་དོ་ཞེས་བྱ་བ་སྔོན་གྱི་གནས་རྗེས་སུ་དྲན་པ་དང༌། གདུལ་བྱ་གང་ན་ཡོད་པ་དེའི་གནས་སུ་འགྲོ་བ་ལུས་ཀྱི་རྫུ་འཕྲུལ་དང༌། འཁོར་བ་ལས་ངེས་པར་འགྱུར་པའི་ཐབས་མངོན་སུམ་དུ་ཤེས་པ་གང་ཡིན་པ་དེ་ནི་ཟག་པ་ཟད་པའི་མངོན་པར་ཤེས་པ་སྟེ། དེ་ལྟར་ན་ཤེས་པ་གང་ཞིག་ཡུལ་དང་དུས་ཀུན་ཏུ་འགྲོ་ཞིང༌། འཆི་འཕོ་བ་དང་སྐྱེ་བ་ལ་སོགས་པ་དོན་དྲུག་པོ་དེ་ནང་ཚན་གྱི་རབ་ཏུ་དབྱེ་བ་དང་བཅས་པ་ལ་ཐོགས་པ་མེད་པ་ནི་སེམས་ཅན་གྱི་དོན་བྱེད་པ་ལ་རྐྱེན་གྱིས་མི་གཡོས་པའི་བརྟན་པ་ཐོབ་པ་བྱང་ཆུབ་སེམས་དཔའི་མཐུ་ཡིན་ནོ། །རྒྱུའི་དོན་ལ་རྟེན་དང༌། ཡེ་ཤེས་དང༌། ཡིད་ལ་བྱེད་པ་གསུམ་ལས། དང་པོ་ནི་བསམ་གཏན་ཞེས་ཏེ། སྤྱིར་བསམ་གཏན་ལ་ཉེར་བསྡོགས་དང༌། དངོས་གཞི་གཉིས་ལས། དང་པོ་ནི་ཡིད་ལ་བྱེད་པ་བདུན་གྱི་ནང་ནས་དང་པོ་དྲུག་ཡིན་ཏེ།

དེ་ཡང་དང་པོ་ཐོས་བསམ་སྒོམ་གསུམ་གྱིས་ས་འོག་མ་ལ་རགས་པ་དང༌། གོང་མ་ལ་ཞི་བར་ལྟ་བ་མཚན་ཉིད་རབ་ཏུ་རིག་པ་ཡིད་ལ་བྱེད་པའོ། །དེ་ནས་ཐོས་བསམ་སྤངས་ནས་ཞི་རགས་ཀྱི་རྣམ་པ་སྒོམ་པ་ནི་མོས་པ་ལས་བྱུང་བའོ། ། ༼༡༡༡༽ དེ་ནས་འོག་མའི་ཉོན་མོངས་པ་ཆེན་པོ་གསུམ་སྤངས་པ་ནི་རབ་ཏུ་དབེན་པ་ལས་བྱུང་བའོ། །དེ་ནས་དབེན་པའི་དགའ་བདེ་ཆུང་ངུ་ཐོབ་པ་ནི་དགའ་བ་སྡུད་པའོ། །དེ་ནས་ཉོན་མོངས་པ་དྲུག་པ་མན་ཆད་སྤངས་པས་རེ་ཞིག་ཉོན་མོངས་པ་མ་སྐྱེས་ཏེ་ཉོན་མོངས་པ་ཐམས་ཅད་སྤངས་པ་ཡིན་ནམ་སྙམ་ནས་སྤངས་མ་སྤངས་དཔྱོད་པར་བྱེད་པ་ནི་དཔྱོད་པའོ། །དེ་ནས་འོག་མའི་ཉོན་མོངས་པ་ཆུང་ངུ་སྤོང་བ་ནི་སྦྱོར་བའི་མཐའ་ཞེས་བྱ་སྟེ་དྲུག་པོ་དེ་ཉེར་བསྡོགས་སོ། །དེའི་འོག་ཏུ་སྦྱོར་བའི་མཐའི་འབྲས་བུ་ཡིད་ལ་བྱེད་པ་འབྱུང་སྟེ། དེ་ནི་བསམ་གཏན་གྱི་དངོས་གཞི་ཡིན་ལ། དེ་ལ་གཉིས་ཏེ། སོ་སོའི་ངོ་བོ་དང་ཡན་ལག་གོ །དང་པོ་ལ་གསུམ་སྟེ། ཉོན་མོངས་པ་ཅན་དང༌། རྣམ་པར་བྱང་བ་དང༌། རྣམ་པར་དག་པའོ། །དང་པོ་ནི་བསམ་གཏན་གྱི་བདེ་བ་ལ་ཞེན་པ་སྲེད་པ་ཤས་ཆེ་བ་དང༌། ལྟ་བ་ཀུན་ནས་སློང་བར་བྱེད་པ་ལྟ་བ་དང༌། བསམ་གཏན་དེས་ཁེངས་པ་ང་རྒྱལ་དང༌། བསམ་གཏན་དེ་ཐར་པ་ཡིན་ནམ་མ་ཡིན་སྙམ་པ་ཐེ་ཚོམ་ཤས་ཆེ་བའི་བསམ་གཏན་ཏེ་བཞིའོ། །རྣམ་པར་བྱང་བ་ནི་ཉོན་མོངས་པ་དེ་དག་དང་བྲལ་ནས་དགེ་བ་སྐྱེས་པའོ། །རྣམ་པར་དག་པ་ནི་དགེ་བའི་སེམས་དེ་ཡང་ཤིན་ཏུ་ལས་སུ་རུང་བར་གྱུར་ནས་ཡོན་ཏན་ཁྱད་པར་ཅན་གྱི་རྟེན་བྱེད་པའོ། །གཉིས་པ་ནི་བསམ་གཏན་དང་པོ་ལ་རྟོག་དཔྱོད་གཉིས་གཉེན་པོའི་ཡན་ལག་སྟེ་འདོད་པ་དང་གནོད་སེམས་ཀྱི་རྣམ་རྟོག་ལ་སོགས་ཀྱི་གཉེན་པོ་ཡིན་པའི་ཕྱིར་རོ། །དབེན་པ་ལས་སྐྱེས་པའི་དགའ་བདེ་གཉིས་ནི་ཕན་ཡོན་གྱི་ཡན་ལག་གོ །སེམས་རྩེ་གཅིག་པ་ནི་དེ་གཉིས་ 

༼༡༡༢༽ ཀའི་གནས་ཀྱི་ཡན་ལག་སྟེ་ལྔ་ཡོད་དོ། །བསམ་གཏན་གཉིས་པ་ན་ནང་རབ་ཏུ་དང་བ་ནི་གཉེན་པོའི་ཡན་ལག་སྟེ། རྟོག་དཔྱོད་ཀྱི་གཉེན་པོ་བྱེད་པའི་ཕྱིར་རོ། །ཏིང་ངེ་འཛིན་ལས་སྐྱེས་པའི་དགའ་བདེ་གཉིས་ནི་ཕན་ཡོན་ནོ། །སེམས་རྩེ་གཅིག་པ་གནས་ཀྱི་ཡན་ལག་སྟེ་བཞི་ཡོད་དོ། །གསུམ་པ་ལ་བཏང་སྙོམས། དྲན་པ་ཤེས་བཞིན་གསུམ་ནི་གཉེན་པོ་སྟེ་དགའ་བའི་གཉེན་པོ་བྱེད་པའི་ཕྱིར་རོ། །བདེ་བ་ནི་ཕན་ཡོན་ནོ། །རྩེ་གཅིག་པ་ནི་གནས་ཀྱི་ཡན་ལག་སྟེ་ལྔ་ཡོད་དོ། །བཞི་པ་ལ་བཏང་སྙོམས་དང་དྲན་པ་ཡོངས་སུ་དག་པ་ནི་གཉེན་པོ་སྟེ་བདེ་བའི་གཉེན་པོ་བྱེད་པའི་ཕྱིར་རོ། །ཚོར་བ་བཏང་སྙོམས་ནི་ཕན་ཡོན་ནོ། །སེམས་རྩེ་གཅིག་པ་གནས་ཀྱི་ཡན་ལག་སྟེ་བཞི་ཡོད་དོ། །ཉོན་མོངས་པ་ཅན་གྱི་བསམ་གཏན་ལ་ནི་ཡན་ལག་འདི་རྣམས་རྫོགས་པར་མེད་དོ། །གང་མེད་ཅེ་ན། བདུན་མེད་དེ་མཛོད་ལས། ཉོན་མོངས་ཅན་ལ་དགའ་བདེ་དང༌། །རབ་དང་ཤེས་བཞིན་དྲན་པ་དང༌། །བཏང་སྙོམས་དྲན་པ་དག་པ་མེད། །ཅེས་སོ། །དེ་ལས་འདིར་རྣམ་པར་དག་པའི་བསམ་གཏན་བཞི་པ་ལ་བརྟེན་ནོ། །ཡེ་ཤེས་ནི་རྣམ་པར་མི་རྟོག་པའི་ཡེ་ཤེས་ཀྱིས་ཡོངས་སུ་བཟུང་བ་ཡིན་ནོ། །ཡིད་ལ་བྱེད་པ་ནི་ཇི་ལྟར་རྣམ་གནས་ཡིད་ལ་བྱེད་པ་ན་ཞེས་པ་སྟེ། མངོན་ཤེས་དྲུག་གི་ཐབས་སུ་གོ་རིམ་བཞིན་དུ་སྣང་བ་དང་ལྡན་པའི་གཟུགས་ཡིད་ལ་བྱེད་པ་དང༌། སྒྲའི་བྱེ་བྲག་དུ་མ་ལ་སེམས་གཏོད་པ་དང༌། གཞན་གྱི་སེམས་ཀྱི་གནས་སྐབས་དུ་མ་དང༌། སྔོན་གྱི་གནས་སྐབས་དུ་མ་དང༌། རང་གི་ལུས་ཡང་ཞིང་ཐོགས་པ་མེད་པ་ལ་ཡིད་གཏོད་ ༼༡༡༣༽ པ་དང༌། རྣམ་པར་མི་རྟོག་པ་སྒོམ་པའོ། །དེ་གསུམ་ལ་བརྟེན་ནས་བྱང་ཆུབ་སེམས་དཔས་མངོན་ཤེས་ཀྱི་མཐུ་འགྲུབ་པ་ཉན་རང་ལ་སོགས་པ་ལས་ཁྱད་པར་དུ་འཕགས་པས་ན་དམ་པ་ཐོབ་པར་འགྱུར་རོ། །ཡང་རིན་ཕྲེང་ལས། མཆོད་རྟེན་མར་མེ་ཕྲེང་བ་དང༌། །མུན་པ་དག་ཏུ་སྒྲོན་མེ་དང༌། །མར་མེ་འབྲུ་མར་བྱིན་པ་ཡིས། །ལྷ་ཡི་མིག་ནི་ཐོབ་པར་འགྱུར། །མཆོད་རྟེན་མཆོད་པ་རོལ་མོ་དང༌། །དྲིལ་བུ་དག་ནི་ཕུལ་བ་དང༌། །དུང་དང་རྔ་ནི་རབ་ཕུལ་བས། །ལྷ་ཡི་རྣ་བ་ཐོབ་པར་འགྱུར། །གཞན་གྱི་འཁྲུལ་པ་མི་གླེང་ཞིང༌། །ཡན་ལག་ཉམས་པ་རྣམས་མི་བརྗོད། །སེམས་ནི་རྗེས་སུ་བཟུང་བས་ན། །གཞན་གྱི་སེམས་ནི་ཤེས་པ་ཐོབ། །ཆོས་ཀྱི་ཆེད་དང་དེ་བཞིན་དུ། །ཆོས་གཞུང་འདོན་དང་དྲན་པ་དང༌། །ཆོས་ཀྱི་སྦྱིན་པ་དྲི་མེད་པས། །ཚེ་རབས་དྲན་པ་ཐོབ་པར་འགྱུར། །ལྷམ་དང་བཞོན་པ་བྱིན་པ་དང༌། །ཉམ་ཆུང་བཀུར་བར་བྱས་པ་དང༌། །གཞོན་པས་བླ་མ་བཀུར་བ་ཡིས། །མཁས་པས་རྫུ་འཕྲུལ་ཐོབ་པར་འགྱུར། །དངོས་རྣམས་ངོ་བོ་ཉིད་མེད་པར། །ཡང་དག་ཇི་བཞིན་ཡོངས་ཤེས་པས། །མངོན་ཤེས་དྲུག་པ་ཟག་པ་ཀུན། །ཟད་པ་མཆོག་ནི་ཐོབ་པར་འགྱུར། །ཞེས་གསུངས་སོ། །འབྲས་བུ་ནི་མངོན་ཤེས་གང་གིས་བདག་ཉིད་འཕགས་པའི་གནས་པ་རྣམ་ཐར་སྒོ་གསུམ་དང༌།

ལྷའི་གནས་པ་བསམ་གཏན་དང༌། གཟུགས་མེད་པའི་སྙོམས་འཇུག་དང༌། ཚངས་པའི་གནས་པ་ཚད་མེད་བཞི་སྟེ་དེ་དག་ཉན་རང་གི་པས་ལྷག་པ་དཔེ་མེད་པ་རྒྱ་ཆེན་པོས་རྟག་ཏུ་གནས་སོ། །འོ་ན་བསམ་ ༼༡༡༤༽ གཏན་དེ་མངོན་ཤེས་ཀྱི་རྒྱུ་འབྲས་གཉིས་ཀར་ཇི་ལྟར་འགྱུར་ཞེ་ན། གཅིག་གི་སྟོབས་ཀྱིས་གཅིག་འབྱུང་བ་འབྲས་དང་འབྲས་ཀྱི་མྱུ་གུ་ལྟ་བུའོ། །མངོན་ཤེས་དང་ལྡན་པའི་བྱང་ཆུབ་སེམས་དཔའ་དེ་ཕྱོགས་བཅུར་སོང་ནས་སངས་རྒྱས་རྣམས་ཡང་དག་པར་མཆོད་ཅིང་སེམས་ཅན་རྣམས་ལ་ཆོས་བསྟན་ནས་རྒྱུད་རྣམ་པར་དག་པར་སྐྱེད་པར་བྱེད་དོ། །ལས་ཀྱི་དོན་ལ་དྲུག་ལས། མཐོང་བའི་ལས་ནི་འཆགས་དང་ཞེས་པ་སྟེ། འདི་ལ་གཉིས་ཏེ། སྣོད་དང༌། སེམས་ཅན་གྱི་འཇིག་རྟེན་ནོ། །དང་པོ་ལ་རྒྱུ་དང༌། ངོ་བོ་གཉིས་ལས། རྒྱུ་ནི་མ་དག་པའི་འཇིག་རྟེན་ནི་སེམས་ཅན་གྱི་ལས་ལས་བྱུང་ལ་དག་པའི་འཇིག་རྟེན་ནི་སྨོན་ལམ་དང་དགེ་བའི་རྩ་བ་ལས་བྱུང་ཏེ། ཕལ་ཆེན་ལས། ཇི་ལྟར་ས་བོན་ཁྱད་པར་གྱིས། །འབྲས་བུ་སྣ་ཚོགས་སྣང་བ་ལྟར། །དེ་བཞིན་ལས་ཀྱི་ཁྱད་པར་གྱིས། །སེམས་ཅན་རྣམས་དང་ཞིང་འབྱུང་ངོ༌། །ཀླུ་ཡི་རྒྱལ་པོའི་སྤྲིན་ཕུང་རྣམས། །ནམ་མཁའི་དབྱིངས་ལ་སྟོན་པ་ལྟར། །དེ་བཞིན་སངས་རྒྱས་སྨོན་ལམ་གྱིས། །ཞིང་རྣམས་ཀུན་ཏུ་འབྱུང་བ་ཡིན། །ཞེས་སོ། །ངོ་བོ་ནི་མ་ཟིན་པའི་གཟུགས་སོ། །ཁྱད་པར་ལ་དབྱིབས་ཀྱི་ཁྱད་པར་དང༌། ཡོན་ཏན་གྱི་ཁྱད་པར་དང༌། འཇིག་ཆགས་ཀྱི་ཁྱད་པར་གསུམ་ལས། དང་པོ་ནི། ཕྱོགས་རྣམས་ཀུན་ན་ཞིང་དང་རྒྱ་མཚོ་སྣང༌། །ལ་ལ་ཟླུམ་པོ་ལ་ལ་ཟུར་གསུམ་སྟེ། །དེ་དག་ལ་ལ་ཕྱོགས་ནི་གྲུ་བཞིར་གནས། །ནོར་བུ་པད་མ་འཁོར་ལོ་ཡན་ལག་བརྒྱད། །ཀུན་ཀྱང་ལས་རྣམས་རྒྱ་མཚོས་རྣམ་པར་བྲིས། །ཞེས་སོ། །གཉིས་པ་ནི། ཞིང་རྣམས་ལ་ལ་སངས་རྒྱས་མེད། །ཞིང་རྣམས་ལ་ལ་སངས་ ༼༡༡༥༽ རྒྱས་བཅས། །ཞིང་རྣམས་ལ་ལ་སངས་རྒྱས་གཅིག །ལ་ལ་སངས་རྒྱས་མང་པོ་ཡིན། །ཞེས་སོ། །གསུམ་པ་ལ་བཞི་ལས།

འཆགས་ཚུལ་ནི་མཛོད་ལས། འཆགས་པ་དང་པོ་རླུང་ནས་ནི། །དམྱལ་བའི་སྲིད་པའི་བར་དུའོ། །ཞེས་འབྱུང་བས་འཇིག་རྟེན་གྱི་ཁམས་སྔ་མ་རླུང་དང་ཆུ་དང་མེས་ཞིག་ན་གོ་རིམ་བཞིན་དུ་བསམ་གཏན་གསུམ་པ་དང༌། གཉིས་པ་དང༌། དང་པོ་ནས་འཆགས་ཏེ། རླུང་འཇམ་པོ་དག་ལངས་ནས་བསམ་གཏན་གསུམ་པོ་གང་ནས་འཆགས་པ་དེ་ནས་བཟུང་སྟེ་འཐབ་བྲལ་གྱི་བར་དུ་ཡས་རིམ་གྱིས་འཆགས་ལ། དེ་ནས་རླུང་གི་དཀྱིལ་འཁོར་རྔམས་སུ་དཔག་ཚད་ས་ཡ་དྲུག་འབུམ་རྒྱར་གྲངས་མེད་པ་འཆགས་སོ། །དེའི་སྟེང་དུ་ཆར་བབས་པས་ཆུའི་དཀྱིལ་འཁོར་རྔམས་སུ་དཔག་ཚད་འབུམ་ཕྲག་བཅུ་གཅིག་དང་ཉི་ཁྲི་ཡོད་པ་འབྱུང་ངོ༌། །ཆུ་དེ་རླུང་གིས་བསྲུབས་པ་ལས་གསེར་གྱི་དཀྱིལ་འཁོར་དཔག་ཚད་སུམ་འབུམ་ཉི་ཁྲི་པ་འོ་མའི་སྤྲིས་མ་ལྟར་འཆགས་ཤིང༌། ཆུ་ནི་འབུམ་ཕྲག་བརྒྱད་དུ་འགྱུར་ཏེ། མཛོད་ལས། དེ་ལ་སྣོད་ཀྱི་འཇིག་རྟེན་གྱི། །གནས་པར་འདོད་པའི་འོག་དག་གི །རླུང་གི་དཀྱིལ་འཁོར་རྔམས་སུ་ནི། །ས་ཡ་དྲུག་འབུམ་གྲངས་མེད་དོ། །ཆུ་རྔམས་འབུམ་ཕྲག་བཅུ་གཅིག་དང༌། །སྟོང་ཕྲག་དག་ནི་ཉི་ཤུའོ། །ཕྱིས་ནི་རྔམས་སུ་འབུམ་ཕྲག་བརྒྱད། །ལྷག་མ་དག་ནི་གསེར་དུ་འགྱུར། །ཞེས་སོ། །རྒྱའི་ཚད་ནི། ཆུ་དང་གསེར་གྱི་དཀྱིལ་འཁོར་གྱི། །ཐད་ཀར་འབུམ་ཕྲག་བཅུ་གཉིས་དང༌། །སྟོང་ཕྲག་གསུམ་དང་བརྒྱ་ཕྲག་ནི། །ཕྱེད་དང་ལྔ་རྣམས་ཁོ་ནའོ། །ཞེས་སོ། །དེའི་སྟེང་དུ་ཆར་བབས་པ་ས་བོན་སྣ་ཚོགས་ ༼༡༡༦༽ ཁོང་ན་ཡོད་པའི་ཆུར་འགྱུར་རོ། །ཆུ་དེ་རླུང་གིས་བསྲུབས་པས་རི་རབ་དང་གསེར་གྱི་རི་བདུན་དང༌། གླིང་བཞི་དང༌། གླིང་ཕྲན་བརྒྱད་དང༌། ཁོར་ཡུག་གི་རི་ལ་སོགས་པ་འཆགས་སོ། །དེ་ལྟར་སྣོད་འཆགས་པ་ལ་བར་བསྐལ་གཅིག་གོ །དེ་ནས་སེམས་ཅན་ནི་བསམ་གཏན་གསུམ་པོ་གང་ནས་འཆགས་པ་དེ་ནས་བཟུང་སྟེ་དམྱལ་བའི་བར་དུ་ཡས་རིམ་གྱིས་འཆགས་ཏེ་དེ་ལ་བར་བསྐལ་བཅུ་དགུའོ། །དེ་ལྟར་འཆགས་པ་རྫོགས་ནས་གནས་པ་མགོ་རྩོམ་པ་དང་འཛམ་བུ་གླིང་པ་ཚེ་ལོ་དཔག་མེད་ནས་བརྒྱད་ཁྲི་བར་བྲི་བ་དང༌།

མནར་མེད་དུ་སེམས་ཅན་གཅིག་སྐྱེས་པ་རྣམས་དུས་མཉམ་མོ། །གནས་ཚུལ་ནི། བར་གྱི་བསྐལ་པ་དཔག་མེད་ནས། །ཚེ་ལོ་བཅུ་པའི་བར་དུའོ། །དེ་ནས་ཡར་སྐྱེ་མར་འབྲི་བའི། །བསྐལ་པ་གཞན་ནི་བཅོ་བརྒྱད་དང༌། །ཡར་སྐྱེ་བ་ནི་གཅིག་ཡིན་ཏེ། །དེ་དག་ཚེ་ལོ་བརྒྱད་ཁྲིའི་བར། །དེ་ལྟར་འཇིག་རྟེན་འཆགས་པ་འདི། །བར་གྱི་བསྐལ་པ་ཉི་ཤུར་གནས། །ཞེས་པས་ཚེ་ལོ་དཔག་མེད་རྫོགས་ནས་བརྒྱད་ཁྲི་པ་ནས་བཅུ་པའི་བར་དུ་འབྲི་བ་གཅིག་དང༌། དེ་ནས་ཡར་བརྒྱད་ཁྲི་བར་འཕེལ་ནས་མར་བཅུ་པར་འབྲི་བ་ཟུང་བཅོ་བརྒྱད་དང༌། དེ་ནས་བཅུ་པ་ནས་བརྒྱད་ཁྲིར་འཕེལ་བ་གཅིག་སྟེ་གནས་པའི་བར་བསྐལ་ཉི་ཤུའོ། །དེ་དག་ཀྱང་ཐོག་མཐའི་རྐྱང་པ་རེ་དང་བར་གྱི་ཟུང་རེ་ཡུན་མཉམ་མོ། །འཇིག་ཚུལ་ནི། འཇིག་པའི་བསྐལ་པ་དམྱལ་བ་ཡི། །སྲིད་པ་མེད་ནས་སྣོད་ཟད་པ། །ཞེས་པས་སེམས་ཅན་འཇིག་པ་ནི་དམྱལ་བ་ནས་བཟུང་སྟེ་མེས་འཇིག་ན་བསམ་གཏན་དང་པོ། ཆུས་འཇིག་ན་གཉིས་པ། ༼༡༡༧༽ རླུང་གིས་འཇིག་ན་གསུམ་པའི་བར་དུ་མས་རིམ་གྱིས་འཆི་འཕོ་སྟེ་ཡུན་ནི་བར་བསྐལ་བཅུ་དགུའོ། །སྣོད་འཇིག་པ་ནི་མེས་འཇིག་ན་སྣོད་སྟོངས་པ་དེ་ཉི་མ་བདུན་གྱིས་བསྲེགས་ནས་བསམ་གཏན་དང་པོ་མན་ཆད་འཇིག་ཅིང༌། ཆུ་དང་རླུང་གིས་འཇིག་ན་ཆར་དང་རླུང་ཆེན་པོས་བསམ་གཏན་གཉིས་པ་དང་གསུམ་པ་མན་ཆད་འཇིག་སྟེ། ཡུན་བར་བསྐལ་རེ་རེའོ། །མེ་ལ་སོགས་པ་གསུམ་གྱིས་བསམ་གཏན་དང་པོ་མན་ཆད་ལ་སོགས་པ་གསུམ་འཇིག་པའི་རྒྱུ་ཡང་དེ་དག་ན་རྟོག་དཔྱོད་མེ་འདྲ་བས་སེམས་གདུང་བ་དང༌། དགའ་བདེ་ཆུ་ལྟ་བུས་སེམས་རླན་པར་བྱེད་པ་དང༌། ཏིང་ངེ་འཛིན་གྱི་སྐྱོན་རླུང་ལྟ་བུ་ཡོད་པས་ཡིན་ནོ། །བསམ་གཏན་བཞི་པ་ན་སྐྱོན་དེ་དག་མེད་པས་གསུམ་པོ་དེས་མི་འཇིག་གི་དེ་དག་སྐྱེ་བ་ན་གཞལ་མེད་ཁང་འབྱུང་ཞིང་འཆི་བ་ན་ཡལ་བར་འགྱུར་རོ། །མཛོད་ལས། དེ་ཡི་སྐྱོན་དང་ཆོས་མཐུན་ཕྱིར། །བཞི་པ་ན་མེད་མི་གཡོའི་ཕྱིར། །མི་རྟག་དེ་ཡི་གཞལ་མེད་ཁང༌། །སེམས་ཅན་བཅས་ཏེ་འབྱུང་འཇིག་ཕྱིར། །ཞེས་སོ། །དེ་ཡང་མེས་འཇིག་ཆགས་སྟོངས་གནས་ཚང་བ་བདུན་བདུན་གྱི་རྗེས་ལ་ཆུས་འཇིག་པའི་སྐོར་རེ་འབྱུང་ཞིང༌།

དེ་ལྟ་བུ་ལན་བདུན་གྱི་རྗེས་ལ་ཡང་མེས་འཇིག་གི་སྐོར་བདུན་འབྱུང་ལ། དེའི་རྗེས་ལ་རླུང་གིས་འཇིག་པའི་སྐོར་གཅིག་འབྱུང་བ་ནི་འཇིག་ཆགས་ཀྱི་བསྐལ་པ་དྲུག་ཅུ་རྩ་བཞི་ཞེས་བྱ་སྟེ། མེ་ཡིས་བདུན་ནོ་ཆུ་ཡིས་གཅིག །དེ་ལྟར་ཆུ་བདུན་ཐལ་ནས་ཀྱང༌། །མེ་ཡིས་བདུན་ནོ་དེ་ནས་ནི། །མཇུག་ཏུ་རླུང་གིས་འཇིག་པ་ཡིན། །ཞེས་སོ། །སྟོངས་ཚུལ་ནི་བར་བསྐལ་ ༼༡༡༨༽ ཉི་ཤུར་སྟོངས་པར་གནས་སོ། །དེ་ལྟར་ན་ཆགས་གནས་འཇིག་སྟོངས་རེ་རེ་ལ་བར་བསྐལ་ཉི་ཤུ་རེ་ཡོད་པས་བར་བསྐལ་བརྒྱད་ཅུ་པོ་དེ་ལ་བསྐལ་ཆེན་ཞེས་ཟེར་རོ། །དེ་ལ་མེས་འཇིག་པ་རྣམས་ནི་འཇིག་ཆགས་དུས་གཅིག་དུ་བྱེད་ཅིང༌། དེ་ལ་སྟོང་གསུམ་དུ་བྱེད་དེ། གླིང་བཞི་པ་དང་ཉི་ཟླ་དང༌། །རི་རབ་དང་ནི་འདོད་ལྷ་དང༌། །ཚངས་པའི་འཇིག་རྟེན་སྟོང་ལ་ནི། །སྟོང་ནི་སྤྱི་ཕུད་ཡིན་པར་འདོད། །དེ་སྟོང་ལ་ནི་སྟོང་གཉིས་པ། །བར་མའི་འཇིག་རྟེན་ཁམས་ཡིན་ནོ། །དེ་སྟོང་ལ་ནི་སྟོང་གསུམ་མོ། །མཉམ་དུ་འཇིག་ཅིང་འབྱུང་བ་ཡིན། །ཞེས་སོ། །འདི་དག་ནི་སྟོང་གསུམ་འདི་ལྟ་བུའི་འཇིག་ཆགས་ཀྱི་ཚུལ་ཡིན་གྱི་གཞན་ནི་དེར་མ་ངེས་སོ། །དེ་ལྟ་བུའི་སྟོང་གསུམ་བྱེ་བ་ཕྲག་བརྒྱ་ལ་རབ་འབྱམས་ཀྱི་མཚམས་སྦྱོར་བའོ། །དེ་བྱེ་བ་ཕྲག་བརྒྱ་ལ་རབ་འབྱམས་ཀྱི་རྒྱུད་གཅིག་གོ །དེ་བྱེ་བ་ཕྲག་བརྒྱ་ལ་རབ་འབྱམས་ཀྱི་རྒྱུད་བར་མ་གཅིག་གོ །དེ་བྱེ་བ་ཕྲག་བརྒྱ་ལ་མེ་ཏོག་གཞིའི་སྙིང་པོའི་རྒྱན་བཀོད་པ་གཅིག་སྟེ་འདི་ནི་སངས་རྒྱས་རྣམ་པར་སྣང་མཛད་ཀྱི་རྣམ་པར་སྨིན་པའི་ཞིང་ཡིན་ལ། དེ་ཡང་སངས་རྒྱས་རྣམ་པར་སྣང་མཛད་གངས་ཆེན་མཚོའི་ཕྱག་གི་མཐིལ་གྱི་རྡུལ་ཕྲ་རབ་གཅིག་ལ་གནས་པར་ཆོས་ཀྱི་བཤེས་གཉེན་གྱིས་བཤད་དོ། །སེམས་ཅན་གྱི་འཇིག་རྟེན་ལ་ངོ་བོ། དབྱེ་བ། ཁྱད་པར་གསུམ་ལས། དང་པོ་ནི་ཁམས་གསུམ་པའི་སེམས་དང་སེམས་ལས་བྱུང་བ་ཡིན་ནོ། །དབྱེ་བ་ནི། དམྱལ་བ་ལ་ཡང་སོས་དང༌། ཐིག་ནག

བསྡུས་འཇོམས། ངུ་འབོད། ངུ་འབོད་ཆེན་པོ། ཚ་བ། རབ་ཏུ་ཚ་བ། མནར་མེད་པ་སྟེ་ཚ་དམྱལ་བརྒྱད་དང༌། ཆུ་བུར་ ༼༡༡༩༽ ཅན། ཆུ་བུར་རྡོལ་བ། ཨ་ཆུ་ཟེར་བ། ཀྱི་ཧུད་ཟེར་བ། སོ་ཐམ་ཐམ་པ། ཨུཏྤལ་ལྟར་གས་པ། པདྨ་ལྟར་གས་པ། པདྨ་ལྟར་ཆེར་གས་པ་སྟེ་གྲང་དམྱལ་བརྒྱད་དང༌། ཡང་ཚ་དམྱལ་གྱི་ཕྱོགས་བཞི་མེ་མ་མུར་གྱི་འོབས་དང༌། རོ་མྱགས་ཀྱི་འདམ་དང༌། སྤུ་གྲིའི་ཐང༌། རལ་གྲི་ལོ་མའི་ནགས། ཤལ་མ་རིའི་སྡོང་པོ་སྟེ་མཚོན་ཆ་དང༌། ཆུ་ཀླུང་རབ་མེད་རྣམས་སུ་ཚ་དམྱལ་རྣམས་གནས་པའི་ཚེ་དེ་དག་ལ་ཉེ་འཁོར་བ་ཞེས་བྱའོ། །དེ་དག་གི་གནས་ནི་འཛམ་བུའི་གླིང་གི་འོག་དཔག་ཚད་ཉི་ཁྲི་ན་མནར་མེད་པ་ཡོད་ལ་དེའི་འོག་གཞི་ལ་ཡང་རྒྱར་དཔག་ཚད་ཉི་ཁྲི་ཡོད་དོ། །མནར་མེད་ཀྱི་སྟེང་ན་ཡང་རབ་ཏུ་ཚ་བ་ལ་སོགས་པ་བདུན་མས་རིམ་གྱིས་ཡོད་དེ། མཛོད་ལས། འདི་འོག་སྟོང་ཕྲག་ཉི་ཤུ་ན། །མནར་མེད་པའོ་དེ་ཙམ་མོ། །དེ་ཡི་སྟེང་ན་དམྱལ་བ་བདུན། །ཞེས་སོ། །གྲང་དམྱལ་རྣམས་ནི་རིམ་པ་ལྟར་ཚ་དམྱལ་རྣམས་ཀྱི་ཐད་ཀ་ན་ཡོད་དོ། །ཉི་ཚེ་བ་ནི་རྒྱ་མཚོའི་འགྲམ་ལ་སོགས་པ་ངེས་མེད་ན་ཡོད་དེ། དེ་ལྟར་ན་དམྱལ་བ་ནི་བཅོ་བརྒྱད་ཡིན་ནོ། །ཡི་དྭགས་ལ་གནས་ན་གནས་པ་ནི། འཛམ་བུའི་གླིང་གི་འོག་དཔག་ཚད་ལྔ་བརྒྱ་ན་གཤིན་རྗེ་འཁོར་དང་བཅས་པ་ཡོད་ཅིང་ཁ་འཐོར་བ་ནི་དེ་ལས་གཞན་དག་ནའང་ཡོད་དོ། །ཡང་ས་སྡེ་ལས། ཟས་སྐོམ་ལ་ཕྱིའི་སྒྲིབ་པ་ཅན་དང༌། ནང་གི་སྒྲིབ་པ་ཅན་དང༌། ཟས་སྐོམ་ཉིད་ལ་སྒྲིབ་པ་ཅན་ཏེ་གསུམ་བཤད་ཅིང་དྲན་པ་ཉེར་གཞག་ལས་ཡི་དྭགས་ཀྱི་རིགས་སུམ་ཅུ་རྩ་དྲུག་གསུངས་སོ། །དུད་འགྲོ་ལ་རིགས་བྱེ་བ་ཕྲག་སུམ་ཅུ་རྩ་བཞི་བཤད་པ་ལས། གནས་ན་གནས་པ་ནི་རྒྱ་མཚོ་ ༼༡༢༠༽ དང་གླིང་བར་གྱི་མུན་པ་ན་གནས་ལ། ཁ་འཐོར་བ་ནི་ལྷ་དང་མིའི་གནས་ན་ཡང་ཡོད་དེ། དེ་ལྟར་ན་ངན་སོང་གི་རིགས་ཉི་ཤུའོ། །མི་ལ་གླིང་བཞི་དང་གླིང་ཕྲན་བརྒྱད་དེ་བཅུ་གཉིས་སོ། །འདོད་ལྷ་ནི་རྒྱལ་ཆེན་རིས་བཞི་ནས་གཞན་འཕྲུལ་དབང་བྱེད་ཀྱི་བར་དྲུག་གོ

།ལྷ་མ་ཡིན་ནི་དྲན་པ་ཉེར་གཞག་ནས་དུད་འགྲོར་བསྡུས་ལ། ས་སྡེ་ལས་ལྷར་སྡུད་པར་བཤད་དོ། །དེའི་གནས་གཞན་ནི་རི་རབ་ཀྱི་ཆུ་འཚམས་ནས་དཔག་ཚད་སུམ་ཁྲི་གཞལ་བའི་ཁོང་གསེང་ན་འོད་ལྡན་གྱི་གྲོང་ན་སྒྲ་གཅན་འཛིན། དེ་ནས་བཞི་སྟོང་གི་འོག་ན་དཀར་ཕྲེང་གི་གྲོང་ན་མགུལ་ཕྲེང༌། དེ་ནས་དེ་སྲིད་ན་བརྟན་པའི་གྲོང་ན་རབ་གནོན། དེ་ནས་དེ་སྲིད་ན་ཟབ་པའི་གྲོང་ན་ཐག་བཟངས་རིས་གནས་སོ། །སའི་དངོས་གཞི་ལས་ཚ་དམྱལ་བརྒྱད་དང་གྲང་དམྱལ་བརྒྱད་དང༌། ཡི་དྭགས་ཏེ་ངན་སོང་གི་གནས་གཞན་བཅུ་བདུན་དང༌། གླིང་བཞི་དང༌། གླིང་ཕྲན་བརྒྱད་ཀྱི་མི་དང༌། ལྷ་མ་ཡིན་དང་འདོད་ལྷའི་རིགས་དྲུག་གི་གནས་གཞན་ཏེ་འདོད་ཁམས་གནས་གཞན་སུམ་ཅུ་རྩ་དྲུག་ཏུ་བཤད་ལ། མཛོད་ལས་ནི། དམྱལ་བ་ཡི་དྭགས་དུད་འགྲོ་དང༌། །མི་རྣམས་དང་ནི་ལྷ་དྲུག་དག །འདོད་པའི་ཁམས་ཡིན་དམྱལ་བ་དང༌། །གླིང་དབྱེ་བ་ལས་དེ་ཉི་ཤུ། །ཞེས་འདོད་ཁམས་གནས་རིས་ཉི་ཤུར་འདོད་དོ། །དེ་དག་ནི་འདོད་པ་ལས་འདོད་ཆགས་དང་མ་བྲལ་བས་འདོད་ཁམས་པ་ཞེས་བྱའོ། །གཟུགས་ཁམས་ལ་ཚངས་རིས། ཚངས་པ་འདུན་ན་འདོན། ཚངས་ཆེན་གསུམ་ནི་བསམ་གཏན་དང་པོའོ། །འོད་ཆུང་ཚད་མེད་འོད། འོད་གསལ་གསུམ་ནི་ ༼༡༢༡༽ གཉིས་པའོ། །དགེ་ཆུང་ཚད་མེད་དགེ་དགེ་རྒྱས་གསུམ་ནི་གསུམ་པའོ། །སྤྲིན་མེད་བསོད་ནམས་སྐྱེས་འབྲས་བུ་ཆེ་གསུམ་སྟེ་སོ་སྐྱེའི་གནས་གསུམ་དང༌། མི་ཆེ་བ། མི་གདུང་བ། གྱ་ནོམ་སྣང༌། ཤིན་ཏུ་མཐོང༌། འོག་མིན་རྣམས་ནི་གནས་གཙང་མའི་ལྷ་ལྔ་ཞེས་བྱ་བ་འཕགས་པ་ཁོ་ནའི་གནས་ཡིན་ཏེ། བརྒྱད་པོ་དེ་ནི་བསམ་གཏན་བཞི་པ་ཡིན་ཏེ། གོང་མའི་གནས་དག་བཅུ་བདུན་ནི། གཟུགས་ཁམས་ཡིན། ཞེས་པས་གཟུགས་ཁམས་གནས་རིས་བཅུ་བདུན་ནོ། །ཐོགས་མེད་ནི་འོག་མིན་གྱི་གོང་ན་ཡང་འོག་མིན་ཆེན་པོ་ཞེས་བྱ་བ་ཡོད་པས་དེ་དང་བཅོ་བརྒྱད་དུ་བཞེད་དོ། །དེ་རྣམས་འདོད་པ་ལས་འདོད་ཆགས་དང་བྲལ་ཞིང་གཟུགས་ལ་འདོད་ཆགས་དང་མ་བྲལ་བའམ་གཟུགས་ཀྱིས་ཁྱད་པར་དུ་བྱས་པས་གཟུགས་ཁམས་པའོ། །ནམ་མཁའ་མཐའ་ཡས་སྐྱེ་མཆེད།

རྣམ་ཤེས་མཐའ་ཡས་སྐྱེ་མཆེད། ཅི་ཡང་མེད་པའི་སྐྱེ་མཆེད། འདུ་ཤེས་མེད་འདུ་ཤེས་མེད་མིན་སྐྱེ་མཆེད་རྣམས་ནི་གཟུགས་གཏན་ནས་མེད་པའམ། གཟུགས་ལས་འདོད་ཆགས་དང་བྲལ་ཞིང་གཟུགས་མེད་ལས་འདོད་ཆགས་དང་མ་བྲལ་བས་གཟུགས་མེད་པ་ཞེས་བྱའོ། །ལྷ་དེ་རྣམས་ཀྱི་གནས་ནི་རྒྱལ་ཆེན་རིས་བཞི་ནི་རི་རབ་ཀྱི་བང་རིམ་དང༌། སམ་ཅུ་རྩ་གསུམ་རི་རབ་ཀྱི་སྟེང་དང༌། འཐབ་བྲལ་ནས་འོག་མིན་གྱི་བར་ནམ་མཁའ་ལ་གནས་སོ། །ལྷ་དེ་རྣམས་ཀྱི་རང་རང་གི་གནས་ནས་འཛམ་བུ་གླིང་གི་བར་དང༌། རང་གི་གོང་མའི་བར་མཉམ་ཞིང༌། རྒྱལ་ཆེན་རིས་བཞི་ནས་འཛམ་བུ་གླིང་ལ་དཔག་ཚད་བཞི་ཁྲི་ཡོད་དེ། གནས་ནས་གནས་ 

༼༡༢༢༽ འོག་ཇི་སྲིད་པ། །དེ་ནས་དེ་ཡི་གོང་དེ་སྲིད། །ཅེས་སོ། །ཁྱད་པར་ལ་དྲུག་ལས། འགྲོ་བའི་ཁྱད་པར་ནི་ངན་སོང་གསུམ་དང༌། མི་དང༌། ལྷ་མ་ཡིན་དང༌། ལྷ་སྟེ་དྲུག་གམ། ལྷ་མ་ཡིན་ལྷར་བསྡུས་ཏེ་ལྔར་བྱེད་དོ། །སའི་ཁྱད་པར་ནི་ཁམས་གསུམ་པོ་དེ་ལ་འདོད་པའི་ས་དང༌། བསམ་གཏན་བཞི་གཟུགས་མེད་བཞི་སྟེ་དགུའོ། །འདོད་ཁམས་པ་རྣམས་འདོད་པ་ལ་ཞེན་པར་མཐུན་ལ། བསམ་གཏན་རྣམས་ཡན་ལག་མཐུན་ཞིང༌། གཟུགས་མེད་པ་རྣམས་དམིགས་པ་མཐུན་ལ། དེ་དག་གི་ཉོན་མོངས་པ་ཡང་འདྲ་བའི་ཕྱིར་དགུར་བཞག་གོ །ཡང་ཁམས་གསུམ་ན་སེམས་བཅུ་སྟེ། འདོད་ཡིད་དགེ་དང་མི་དགེ་དང༌། །བསྒྲིབས་པ་དང་ནི་མ་བསྒྲིབས་པ། །གཟུགས་དང་གཟུགས་མེད་པ་དག་ན། །མི་དགེ་ལས་གཞན་ཟག་མེད་གཉིས། །ཞེས་སོ། །སྐྱེ་གནས་ཀྱི་ཁྱད་པར་ནི། སྒོ་ང་དང༌། མངལ་དང༌། དྲོད་གཤེར་དང༌། བརྫུས་ཏེ་སྐྱེས་པ་སྟེ་བཞི་ལས། མི་དང་དུད་འགྲོ་ལ་སྐྱེ་གནས་བཞི་ཀ་ཚང་སྟེ། མི་དང་དུད་འགྲོ་རྣམ་པ་བཞི། །དམྱལ་བ་རྣམས་དང་ལྷ་རྣམས་དང༌། །སྲིད་པ་བར་མ་བརྫུས་ཏེ་སྐྱེ། །ཡི་དྭགས་མངལ་ནས་སྐྱེ་བའང་ཡིན། །ཞེས་ཏེའང་ཞེས་པའི་སྒྲས་ཡི་དྭགས་བརྫུས་སྐྱེས་ཀྱང་ཡོད་པར་བསྟན་ཏོ། །དེ་ལྟར་སྐྱེ་གནས་བཞིས་ནི་འགྲོ་བ་ལྔ་བསྡུས་ཤིང༌། འགྲོ་བ་ལྔས་ནི་སྐྱེ་གནས་བཞིར་མ་བསྡུས་ཏེ། མཛོད་འགྲེལ་དུ་གདགས་པ་ལས་སྐྱེ་གནས་བཞིས་འགྲོ་བ་ལྔ་བསྡུས་ཀྱིས་འགྲོ་བ་ལྔས་ནི་སྐྱེ་གནས་བཞི་མ་བསྡུས་ཏེ། གང་མ་བསྡུས་ཤེ་ན། སྲིད་པ་བར་མའོ་ཞེས་སོ། །ལུས་ཀྱི་ཁྱད་པར་ནི་དྲན་པ་ཉེར་གཞག་ལས། ༼༡༢༣༽ མཚམས་མེད་པ་གཅིག་བྱས་པའི་མནར་མེད་ཀྱི་ལུས་དཔག་ཚད་གཅིག་ནས་ལྔ་བྱས་པའི་ལྔའི་བར་དང༌། ཡང་དམྱལ་བ་འགའ་ཞིག་གི་ལྕེ་ལ་དཔག་ཚད་ལྔ་དང༌། འགའ་ཞིག་གི་ལྕེ་ལ་དཔག་ཚད་སུམ་བརྒྱ་ཡོད་པར་གསུངས་ཤིང༌། ཉི་མའི་སྙིང་པོའི་མདོར། ཡི་དྭགས་ཆུང་བ་ལ་མཐོ་གང༌། ཆེ་བ་ལ་དཔག་ཚད་སྟོང་ཡོད་ལ། དུད་འགྲོ་ཆུང་བ་ལ་སྐྲའི་རྩེ་མོའི་ལྔ་བཅུ་ཆ།

ཆེ་བ་ལ་དཔག་ཚད་ཁྲི་ཡོད་པར་བཤད་དོ། །མི་རྣམས་ཀྱི་ནི་མཛོད་ལས། འཛམ་བུ་གླིང་པ་རྣམས་ཀྱི་ཚད། །ཁྲུ་བཞི་པ་དང་ཕྱེད་དང་བཞི། །ཤར་དང་བ་ལང་སྤྱོད་དང་ནི། །བྱང་ཞེས་བྱ་བ་ཉིས་འགྱུར་བསྐྱེད། །ཅེས་སོ། །འདོད་ལྷ་དྲུག་གི་ལུས་ནི། འདོད་དང་ལྡན་པའི་ལྷ་ཡི་ལུས། །བཞི་ཆ་ནས་ནི་རྒྱང་གྲགས་དག །ཕྱེད་དང་གཉིས་ཀྱི་བར་དུ་བསྐྱེད། །ཅེས་སོ། །གཟུགས་ཁམས་པ་རྣམས་ཀྱི་ནི། གཟུགས་ཅན་དང་པོ་དཔག་ཚད་ཕྱེད། །དེ་ཡི་གོང་མ་ཕྱེད་ཕྱེད་སྐྱེད། །འོད་ཆུང་རྣམས་ཀྱི་ལྷག་ཡན་ཆད། །ལུས་ནི་ཉིས་འགྱུར་ཉིས་འགྱུར་ཏེ། །སྤྲིན་མེད་དཔག་ཚད་གསུམ་དོར་རོ། །ཞེས་སོ། །ཚེའི་ཁྱད་པར་ལ་མི་རྣམས་ཀྱི་ཚེ་ཚད་ནི། སྒྲ་མི་སྙན་ན་ཚེ་སྟོང་སྟེ། །གཉིས་ན་ཕྱེད་ཕྱེད་སྤངས་པའོ། །འདི་ན་མ་ངེས་ཐ་མར་ནི། །ལོ་བཅུ་དང་པོ་དཔག་ཏུ་མེད། །ཅེས་སོ། །འདོད་ལྷ་རྣམས་ཀྱི་ནི། རྒྱལ་ཆེན་རིས་བཞི་པ་ཡིས་མི་ལོ་ལྔ་བཅུ་ལ་ཞག་རེར་བྱས་པའི་ལོ་ལྔ་བརྒྱ། སུམ་ཅུ་རྩ་གསུམ་པས་མི་ལོ་བརྒྱ་ལ་ཞག་རེར་བྱས་པའི་ལོ་སྟོང༌། འཐབ་བྲལ་བས་ཉིས་བརྒྱ་ལ་ཞག་རེར་བྱས་པའི་ཉིས་སྟོང༌། ༼༡༢༤༽ དགའ་ལྡན་པས་བཞི་བརྒྱ་ལ་ཞག་རེར་བྱས་པའི་བཞི་སྟོང༌། འཁྲུལ་དགའ་བས་བརྒྱད་བརྒྱ་ལ་ཞག་རེར་བྱས་པའི་བརྒྱད་སྟོང༌། གཞན་འཕྲུལ་དབང་བྱེད་པས་མི་ལོ་སྟོང་དྲུག་བརྒྱ་ལ་ཞག་རེར་བྱས་པའི་ཁྲི་དྲུག་སྟོང་ཐུབ་ཅིང༌། ལྷ་དེ་རྣམས་ཀྱི་ཚེ་ལ་ཞག་རེར་བྱས་པའི་ལོ་གྲངས་དེ་སྙེད་རེ་ཡང་སོས་ལ་སོགས་པ་དྲུག་གིས་རིམ་པ་ལྟར་ཐུབ་ལ། རབ་ཏུ་ཚ་བས་བར་བསྐལ་ཕྱེད། མནར་མེད་ཀྱིས་བར་བསྐལ་གཅིག་ཐུབ་སྟེ། མི་རྣམས་ཀྱི་ནི་ལྔ་བཅུ་ལ། །འདོད་པ་དག་གི་ལྷ་རྣམས་ལས། །འོག་མ་དག་གི་ཉིན་ཞག་གཅིག །ཅེས་དང༌། ཡང་སོས་ལ་སོགས་དྲུག་རིམ་བཞིན། །འདོད་ལྷའི་ཚེ་དང་ཉིན་ཞག་མཉམ། །དེས་ན་དེ་དག་རྣམས་ཀྱི་ཚེ། །འདོད་པའི་ལྷ་དང་འདྲ་བ་ཡིན། །རབ་ཏུ་ཚ་ཕྱེད་མནར་མེད་ནི། །བར་གྱི་བསྐལ་པའོ། །ཞེས་སོ། །གྲང་དམྱལ་གྱི་ནི།

ཏིལ་སྦྱང་ནང་ནས་ལོ་བརྒྱ་ཞིང༌། །ཏིལ་གཅིག་ཕྱུང་བས་ཟད་གྱུར་པ། །ཆུ་བུར་ཅན་གྱི་ཚེ་ཡིན་ཏེ། །གཞན་གྱི་ཚེ་ནི་ཉི་ཤུས་བསྒྱུར། །ཞེས་པའི་འགྲེལ་པར། བཅོམ་ལྡན་འདས་ཀྱི་དེ་དག་གི་ཚེའི་ཚད་དཔེ་ཙམ་དུ་དགེ་སློང་དག་དཔེར་ན། འདི་ན་ཡུལ་མ་ག་དྷཱའི་ཏིལ་གྱི་སྦྱང་ཁལ་བརྒྱད་ཅུ་པ་ཞིག་ཏིལ་དག་གིས་ཕྱུར་བུར་བཀང་སྟེ་དེ་ནས་ལ་ལ་ཞིག་གིས་ལོ་བརྒྱ་བརྒྱ་འདས་ཤིང་ཏིལ་རེ་རེ་བོར་ན་དགེ་སློང་དག་རིམ་པ་དེས་ན། ཡུལ་མ་ག་དྷཱའི་ཏིལ་གྱི་སྦྱང་ཁལ་བརྒྱད་ཅུ་པ་དེ་མ་ལུས་པ་ཡོངས་སུ་ཟད་པར་འགྱུར་བ་ནི་ཆེས་མྱུར་གྱི། ཆུ་བུར་ཅན་དུ་སྐྱེས་པའི་ཚེ་ཡོངས་སུ་གཏུགས་པ་ནི་ང་མི་སྨྲའོ་ཞེས་པའི་མདོ་དྲངས་ཤིང༌། གཞན་རྣམས་ཕྱི་མ་ཕྱི་མ་ཉི་ཤུ་འགྱུར་དུ་བསྒྲེས་པ་ཐུབ་པར་བཤད་དོ། །དུད་འགྲོ་ ༼༡༢༥༽ དང་ཡི་དྭགས་ཀྱི་ཚེ་ཚད་ནི། དུད་འགྲོ་རྣམས། མཆོག་རིང་བསྐལ་པའོ་ཡི་དྭགས་རྣམས། །ཟླ་བ་ཉིན་ཞག་གི་ལྔ་བརྒྱ། །ཞེས་འབྱུང་ཞིང༌། ཉི་མའི་སྙིང་པོའི་མདོ་ལས། དུད་འགྲོ་ཐུང་བས་ཡུད་ཙམ་གཅིག རིང་བས་བསྐལ་པ་ཐུབ་ལ། ཡི་དྭགས་ཐུང་བས་སྟོང༌། རིང་བས་འབུམ་ཐུབ་པར་གསུངས་སོ། །ལྷ་མ་ཡིན་ནི་སུམ་ཅུ་རྩ་གསུམ་པ་དང་འདྲའོ་ཞེས་སའི་དངོས་གཞི་ལས་བཤད་དོ། །གཟུགས་ཁམས་པ་རྣམས་ཚངས་རིས་ཀྱི་བསྐལ་ཆེན་ཕྱེད་ཐུབ་པ་ནས་དེའི་གོང་མ་རྣམས་ཕྱེད་ཕྱེད་ཀྱིས་ལྷག་ལ། འོད་ཆུང་ཡན་ཆད་ཉིས་འགྱུར་ཡིན་ཞིང༌། སྤྲིན་མེད་ལ་བསྐལ་པ་གསུམ་དོར་ལ་ལུས་ཚད་བཞིན་དུ་བརྩིའོ། །དེ་དག་ཀྱང་བསམ་གཏན་དང་པོ་གསུམ་གྱི་ནི་བསྐལ་ཆེན་ཕྱེད་ལ་བསྐལ་ཆེན་དུ་བཏགས་པ་ཡིན་ལ་གོང་མ་རྣམས་ནི་བསྐལ་ཆེན་དངོས་ཡིན་ཏེ། འོད་ཆུང་ནས་བཟུང་བསྐལ་ཆེན་ཏེ། །དེ་ཡི་འོག་མ་ཕྱེད་ཡིན་ནོ། །ཞེས་སོ། །འགའ་ཞིག་གིས་དེ་ཙམ་མི་ཐུབ་ཀྱང་དེར་ཉེ་བ་ལ་དེ་ཙམ་ཐུབ་པར་བཏགས་པ་ཡིན་ནོ། །གཟུགས་མེད་འོག་མས་ཉི་ཁྲི་དང༌། དེ་ནས་རིམ་པ་བཞིན་དུ་བཞི་ཁྲི་དང༌། དྲུག་ཁྲི་དང་བརྒྱད་ཁྲི་ཐུབ་སྟེ།

གཟུགས་ཅན་ཉིན་མཚན་མེད་ཚེ་ནི། །རང་ལུས་གཞལ་བའི་བསྐལ་པ་ཡིས། །གཟུགས་མེད་བསྐལ་པ་སྟོང་ཕྲག་ནི། །ཉི་ཤུ་ལྷག་པས་ལྷག་པ་ཡིན། །ཞེས་སོ། །ལོངས་སྤྱོད་ཀྱི་ཁྱད་པར་ནི་དམྱལ་བ་རྣམས་སྡུག་བསྔལ་དང༌། དུད་འགྲོ་དང༌། ཡི་དྭགས་དང༌། མི་དང༌། ལྷ་མ་ཡིན་དང༌། འདོད་ཁམས་ཀྱི་ལྷ་རྣམས་བདེ་སྡུག་འདྲེས་མ་དང༌། གཟུགས་ཁམས་པ་རྣམས་བསམ་ ༼༡༢༦༽ གཏན་གྱི་བདེ་བ་དང༌། གཟུགས་མེད་པ་རྣམས་ཞི་བའི་རྣམ་ཐར་གྱི་བདེ་བ་ལ་ལོངས་སྤྱོད་པར་སའི་དངོས་གཞི་ལས་བཤད་དེ། བསམ་གཏན་བཞི་པ་ཡན་ཆད་ན་བདེ་བ་མེད་ཀྱང་སྡུག་བསྔལ་དང་བྲལ་བའི་ཚོར་བ་ལ་བདེ་བར་བཏགས་པ་ཡིན་ནོ། །དེ་ལྟར་ཆགས་པ་དང་འཇིག་པ་དང་བཅས་པའི་སྣོད་དང་དེ་ལ་བརྟེན་པའི་སེམས་ཅན་དང་བཅས་པའི་འཇིག་རྟེན་གྱི་ཁམས་ཀུན་སྣང་ཡང་བདེན་པར་མ་གྲུབ་པ་སྒྱུ་མ་ལྟ་བུར་མཐོང་ངོ༌། །སྟོན་པའི་ལས་ནི། རང་ཇི་ལྟར་འདོད་ཀྱི་བར་དུ་གནས་པ་ཚེ་ལ་དབང་བ་དང༌། ཇི་ལྟར་འདོད་པ་བཞིན་དུ་ཏིང་ངེ་འཛིན་ལ་སྙོམས་པར་འཇུག་པ་སེམས་ལ་དབང་བ་དང༌། ནམ་མཁའ་མཛོད་ཀྱི་ཏིང་ངེ་འཛིན་ཐོབ་ནས་སེམས་ཅན་རྣམས་ལ་ཡོ་བྱད་རིན་ཆེ་བ་དཔག་ཏུ་མེད་པའི་ཆར་འབེབས་པ་ཡོ་བྱད་ལ་དབང་བ་དང༌། ས་དང་འགྲོ་བ་དང་སྐྱེ་གནས་གཞན་མྱོང་བར་འགྱུར་བའི་ལས་གཞན་དུ་བསྒྱུར་བ་ལས་ལ་དབང་བ་དང༌། བསམ་གཏན་ལ་གནས་བཞིན་དུ་འདོད་ཁམས་སུ་སྐྱེ་བ་ལ་སོགས་པ་སྐྱེ་བ་ལ་དབང་བ་དང༌། ས་འདི་གསེར་དུ་མོས་ན་དེར་འགྱུར་བ་ལ་སོགས་པ་མོས་པ་ལ་དབང་བ་དང༌། སྨོན་ལམ་ཇི་ལྟར་བཏབ་པ་ལྟར་འགྲུབ་པ་སྨོན་ལམ་ལ་དབང་བ་དང༌། གདུལ་བ་འདུན་པར་བྱེད་པའི་ཐབས་ཤེས་པ་རྫུ་འཕྲུལ་ལ་དབང་བ་དང༌། སོ་སོ་ཡང་དག་པར་རིག་པ་བཞི་ལ་དབང་ཐོབ་པ་ཡེ་ཤེས་ལ་དབང་བ་དང༌། གསུང་རབ་ལ་སྣང་བ་རྒྱས་ཏེ་དུས་གཅིག་ཏུ་མིང་ཚིག་ཡི་གེ་མི་འདྲ་བ་དུ་མའི་སྒོ་ནས་ཆོས་བསྟན་པས་སེམས་ཅན་རྣམས་ཀྱི་སེམས་ཚིམ་པར་བྱེད་པ་ནི་ཆོས་ལ་དབང་བ་ཡིན་ལ། དེ་དག་ཀྱང་ཕར་ཕྱིན་དྲུག་གི་འབྲས་བུ་ཡིན་ཏེ།

ཆོས་ཀྱི་བཤེས་གཉེན་ ༼༡༢༧༽ གྱིས། དབང་རྣམས་ཀྱིས་ནི་ཕ་རོལ་ཏུ་ཕྱིན་པ་རྣམས་ཡོངས་སུ་རྫོགས་པར་སྟོན་པའི་འབྲས་བུ་ཆེ་བ་གཞན་ལ་སོ་སོར་རིག་པར་མཛད་དེ། དང་པོ་གསུམ་ནི་སྦྱིན་པའི་འབྲས་བུའོ། །དེའི་འོག་མ་གཉིས་ནི་ཚུལ་ཁྲིམས་ཀྱི་འབྲས་བུའོ། །དེའི་འོག་མ་ནི་བཟོད་པའི་འབྲས་བུའོ། །དེའི་འོག་མ་ནི་བརྩོན་འགྲུས་ཀྱི་འབྲས་བུའོ། །དེའི་འོག་མ་ནི་བསམ་གཏན་གྱི་འབྲས་བུའོ། །དེའི་འོག་མ་གཉིས་ནི་ཤེས་རབ་ཀྱི་འབྲས་བུ་ཡིན་པའི་ཕྱིར་རོ་ཞེས་བཤད་དོ། །གལ་ཏེ་དེ་ནི་སངས་རྒྱས་ཀྱི་དབང་བཅུ་ཕར་ཕྱིན་དྲུག་གི་འབྲས་བུར་བཤད་པ་ཡིན་པས་འདིར་ཤེས་བྱེད་དུ་མི་རུང་ངོ་ཞེ་ན་མ་ཡིན་ཏེ། བྱང་སེམས་དང་སངས་རྒྱས་ཀྱི་དབང་བཅུ་ལ་ཡོན་ཏན་རྫོགས་མ་རྫོགས་ཀྱི་ཁྱད་པར་ཡོད་ཀྱང་ངོ་བོ་རིགས་འདྲ་བས་དེ་དག་གི་རྒྱུ་ཡང་རིགས་འདྲ་བར་ཡོད་དོ། །དེ་ལྟ་བུའི་དབང་བཅུ་དང་ལྡན་པའི་བྱང་ཆུབ་སེམས་དཔའ་དེ་གདུལ་བྱ་ལ་ཇི་ལྟར་འདོད་པ་བཞིན་དབང་བཅུ་པོ་དེ་དག་དང༌། གཞན་ཡང་ས་གཡོ་བ་ལ་སོགས་པའི་རྣམ་པ་དང་བཅས་པའི་རྫུ་འཕྲུལ་སྣ་ཚོགས་དག་ཀྱང་ཡང་དག་པར་སྟོན་པར་བྱེད་དོ། །འོད་ཟེར་གྱི་ལས་ནི། །བྱང་ཆུབ་སེམས་དཔའ་དེས་འོད་ཟེར་བཏང་བས་ཚ་གྲང་ལ་སོགས་པས་ཤིན་ཏུ་སྡུག་བསྔལ་བའི་ངན་སོང་གསུམ་པོ་དག་གི་སྡུག་བསྔལ་ཞི་བར་བྱས་པས་དེ་དག་དད་པ་སྐྱེས་ཏེ་ཚེ་འཕོས་ནས་མཐོ་རིས་སུ་འགྲོ་བར་བྱེད་ཅིང༌། བདུད་ཀྱི་རྒྱལ་པོ་དགའ་རབ་དབང་ཕྱུག་གི་གནས་གཞན་འཕྲུལ་དབང་བྱེད་ཀྱི་གཞལ་མེད་ཁང་མཐོ་ཞིང་མཛེས་པ་དག་བདུད་དང་བཅས་པ་ཀུན་ཏུ་བསྐྱོད་ཅིང་སྐྲག་པར་བྱེད་དོ། །རྣམ་པར་རོལ་པའི་ ༼༡༢༨༽ ལས་ནི། བྱང་ཆུབ་སེམས་དཔའ་དེ་ནི་མཆོག་ཚོགས་ཏེ་སངས་རྒྱས་ཀྱི་འཁོར་གྱི་དཀྱིལ་འཁོར་གྱི་ནང་དུ་ཏིང་ངེ་འཛིན་དཔག་ཏུ་མེད་པ་ལ་མཉམ་པར་བཞག་ནས་ལུས་མི་སྣང་བ་དང་གཞན་གྱིས་བསྐྱོད་པར་མི་ནུས་པ་ལ་སོགས་པ་རྣམ་པར་རོལ་པ་ཀུན་ཏུ་སྟོན་པར་བྱེད་དོ། །སྤྲུལ་པའི་ལས་ནི།

བཟོའི་ལས་ཀྱི་གནས་དང༌། གདུལ་བྱའི་བསམ་པ་དང་མཐུན་པའི་ལུས་སུ་སྐྱེ་བ་དང༌། མཛད་པ་བཅུ་གཉིས་སྟོན་པ་མཆོག་གི་སྤྲུལ་པ་ཡིས་སེམས་ཅན་རྣམས་ཀྱི་དོན་དུ་དུས་འཁོར་བ་མ་སྟོངས་ཀྱི་བར་ཀུན་ཏུ་གནས་སོ། །ཞིང་དག་པའི་ལས་ནི། སྒོ་ལྔའི་རྣམ་ཤེས་ཡུལ་དང་བཅས་པ་གནས་གྱུར་བའི་ཡེ་ཤེས་དག་ལ་དབང་ཐོབ་པའི་ཕྱིར་ཞིང་ཁམས་རྣམས་ཤེལ་དང་བཻཌཱུརྻའི་རང་བཞིན་ལ་སོགས་པ་ཇི་ལྟར་འདོད་པ་བཞིན་དུ་བསྟན་པར་ནུས་པའི་ཕྱིར་ཞིང་དག་པ་ཐོབ་པ་ཡིན་ཞིང༌། སངས་རྒྱས་ཀྱི་མཚན་མི་གྲགས་པའི་འཇིག་རྟེན་གྱི་ཁམས་རྣམས་སུ་སངས་རྒྱས་ཀྱི་མཚན་ཡང་དག་པར་བསྒྲགས་པས་དེ་དག་སངས་རྒྱས་ལ་དད་པ་བསྐྱེད་ནས་འཇིག་རྟེན་གྱི་ཁམས་གཞན་སངས་རྒྱས་ཀྱི་བསྟན་པ་ཡོད་པ་དག་ཏུ་འགྱེད་དེ་སྐྱེ་བར་བྱེད་དོ། །ལྡན་པའི་དོན་ནི། འདབ་གཤོག་ཀུན་ཏུ་རྒྱས་པའི་བྱ་དེས་རང་གང་འདོད་པར་འགྲོ་ནུས་པ་བཞིན་ཏུ་མངོན་ཤེས་དྲུག་དང་ལྡན་པའི་བྱང་ཆུབ་སེམས་དཔའ་དེས་སེམས་ཅན་རྣམས་སྨིན་པར་བྱེད་པར་ནུས་པ་ཉིད་དང༌། མངོན་ཤེས་ཀྱི་སྒོ་ནས་སེམས་ཅན་གྱི་དོན་བྱས་པས་སངས་རྒྱས་རྣམས་ལས་རིགས་ཀྱི་བུ་ཁྱོད་ཀྱིས་དེ་ལྟར་བྱས་པ་ལེགས་སོ་ཞེས་ཤིན་ཏུ་བསྔགས་པ་ཐོབ་པ་དང༌། དེས་བསྟན་པ་བཞིན་བསྒྲུབས་ནས་ ༼༡༢༩༽ གདོན་མི་ཟ་བར་ཕན་པ་དང་བདེ་བ་འགྲུབ་པའི་ཕྱིར་སྐྱེ་རྒུ་རྣམས་ཀྱིས་དེའི་ཚིག་གཟུང་བར་འོས་པར་འགྱུར་རོ། །འཇུག་པའི་དོན་ལ་མངོན་པར་ཤེས་པ་དྲུག་ནི་བཤད་ཟིན་ཏོ། །རིག་པ་གསུམ་ནི་སྔོན་གྱི་མཐའ་རིག་པ་དང༌། ཕྱི་མའི་མཐའ་རིག་པ་དང༌། ཟག་པ་ཟད་པ་རིག་པའོ། །རྣམ་པར་ཐར་པ་བརྒྱད་ནི། མདོ་ལས། རྣམ་པར་ཐར་པ་བརྒྱད་གང་ཞེ་ན། གཟུགས་ཅན་གྱིས་གཟུགས་རྣམས་མཐོང་བ་འདི་ནི་རྣམ་པར་ཐར་པ་དང་པོའོ་ཞེས་བྱ་བ་ལ་སོགས་པ་གསུངས་ཤིང་དེ་དག་གི་དོན་ལ་གཟུགས་ཅན་གཟུགས་ལ་ལྟ་བའི་རྣམ་ཐར་ནི་ལྟ་བ་པོ་བདག་ཉིད་ལ་གཟུགས་ཅན་དུ་འདུ་ཤེས་པའི་སྒོ་ནས་ཕྱི་རོལ་གྱི་གཟུགས་རྣམས་ལ་ཁ་དོག་མཛེས་པ་དང་མི་སྡུག་པ་ལ་སོགས་པ་མོས་ནས་ལྟ་བར་བྱེད་པའོ། །གཟུགས་མེད་གཟུགས་ལ་ལྟ་བའི་རྣམ་ཐར་ནི་གཟུགས་མེད་པའི་སྙོམས་པར་འཇུག་པ་ལ་བརྟེན་ནས་ལྟ་བ་པོ་བདག་ཉིད་ལ་གཟུགས་མེད་པར་འདུ་ཤེས་པའི་སྒོ་ནས་ཕྱི་རོལ་གྱི་གཟུགས་རྣམས་ལ་སྔ་མ་བཞིན་དུ་ལྟ་བར་བྱེད་པ་སྟེ།

ཀུན་ལས་བཏུས་ཀྱི་འགྲེལ་པར། ནང་གཟུགས་མེད་པར་འདུ་ཤེས་པས་ཞེས་བྱ་བ་ནི་གཟུགས་མེད་པའི་སྙོམས་པར་འཇུག་པ་ལ་བརྟེན་ནས་གཟུགས་ཀྱི་འདུ་ཤེས་རྣམ་པར་འཇིག་པའི་ཕྱིར་རམ། གཟུགས་མེད་པའི་འདུ་ཤེས་འཇོག་པའི་ཕྱིར་ཏེ་ཞེས་སོ། །རྣམ་པར་ཐར་པ་འདི་གཉིས་ནི་གཟུགས་སྡུག་པ་དང་མི་སྡུག་པ་སྤྲུལ་པའི་སྒྲིབ་པའི་གཉེན་པོར་བསྒོམ་སྟེ་ཀུན་ལས་བཏུས་ལས། འདི་ལྟ་སྟེ་སྤྲུལ་པའི་སྒྲིབ་པ་ལས་རྣམ་པར་ཐར་པར་བྱ་བའི་ཕྱིར་རོ་ཞེས་སོ། ། ༼༡༣༠༽ ངོ་བོ་མི་སྡུག་པའི་ཏིང་ངེ་འཛིན་ཡིན་ཞིང་ས་ནི་བསམ་གཏན་དང་པོ་གཉིས་པ་ལ་བསྟེན་ཏེ། མཛོད་ལས། རྣམ་པར་ཐར་བརྒྱད་དང་པོ་གཉིས། །མི་སྡུག་བསམ་གཏན་གཉིས་ན་ཡོད། །ཅེས་པ་དང༌། དེའི་འགྲེལ་པར་བསམ་གཏན་དང་པོ་དང་གཉིས་པ་དག་ན་ཡོད་ཀྱིས་གཞན་ན་ནི་མེད་དེ། འདོད་པ་ན་སྤྱོད་པ་དང༌། བསམ་གཏན་དང་པོའི་ས་པའི་ཁ་དོག་གི་འདོད་ཆགས་ཀྱི་གཉེན་པོར་གྲངས་བཞིན་ནོ་ཞེས་སོ། །སྡུག་པའི་རྣམ་ཐར་ནི་གཟུགས་སྡུག་པ་དང་མི་སྡུག་པ་རྣམས་ཕན་ཚུན་ལྟོས་ནས་འཇོག་པས་མཐའ་གཅིག་ཏུ་མ་ངེས་པ་དང༌། སྡུག་པ་དང་མི་སྡུག་པ་ཕན་ཚུན་གཅིག་ལ་གཅིག་འགྲེལ་པ་དང༌། དེ་གཉིས་རོ་གཅིག་པའི་རྣམ་པར་སྒོམ་པར་བྱེད་པའོ། །འདི་ནི་སྡུག་པ་དང་མི་སྡུག་པ་ལ་དགའ་བ་དང་མི་དགའ་བའི་གཉེན་པོར་བསྒོམ་སྟེ། སེང་གེ་བཟང་པོས། སྡུག་པ་དང་མི་སྡུག་པ་སྤྲུལ་པ་ལ་གོ་རིམ་བཞིན་དུ་དགའ་བ་དང་མི་དགའ་བའི་ཀུན་ནས་ཉོན་མོངས་པ་དེ་དག་གི་གཉེན་པོར་སྡུག་པའི་རྣམ་པར་ཐར་པའི་སྒོ་ལུས་ཀྱི་མངོན་སུམ་དུ་བྱས་ནས་རྫོགས་པར་བྱས་ཏེ་གནས་སོ་ཞེས་བྱ་བ་རྣམ་པར་ཐར་པ་གཅིག་སྟེ་ཞེས་སོ། །ས་ནི་བསམ་གཏན་བཞི་པ་ལ་བརྟེན་ཅིང་ངོ་བོ་མ་ཆགས་པའི་དགེ་བ་ཡིན་ཏེ། མཛོད་ལས། གསུམ་པ་མཐའ་ན་དེ་མ་ཆགས། །ཞེས་སོ། །ཞི་བའི་རྣམ་པར་ཐར་པ་བཞི་ནི་གཟུགས་མེད་བཞི་ལ་མཉམ་པར་བཞག་པ་དགེ་བ་སྟེ། མཛོད་ལས། གཟུགས་མེད་མཉམ་བཞག་དགེ་རྣམས་སོ། །ཞེས་པ་དང༌།

དེའི་འགྲེལ་པར་ཉོན་མོངས་པ་ཅན་རྣམས་ཀྱང་མ་ཡིན་ལ་མཉམ་པར་མ་བཞག་པ་རྣམས་ ༼༡༣༡༽ ཀྱང་མ་ཡིན་ཏེ་ཞེས་སོ། །འདི་ནི་གཟུགས་མེད་ཀྱི་ཏིང་ངེ་འཛིན་ལ་ཆགས་པའི་གཉེན་པོར་བསྒོམ་སྟེ། ཀུན་ལས་བཏུས་ལས། འདི་ལྟར་ཞི་བའི་རྣམ་པར་ཐར་པ་ལ་ཆགས་པའི་སྒྲིབ་པ་ལས་རྣམ་པར་ཐར་པར་བྱ་བའི་ཕྱིར་ཞེས་སོ། །འདུ་ཤེས་དང་ཚོར་བ་འགོག་པའི་རྣམ་ཐར་ནི་རྣམ་ཤེས་ཚོགས་བདུན་འཁོར་བཅས་འགོག་པ་སྟེ་འདི་ནི་འདུ་ཤེས་དང་ཚོར་བ་འགོག་པའི་སྒྲིབ་པའི་གཉེན་པོར་བསྒོམ་ཞིང༌། སྲིད་རྩེའི་ས་ལ་བརྟེན་ཏེ། ཀུན་ལས་བཏུས་ལས། འདུ་ཤེས་དང་ཚོར་བ་འགོག་པའི་རྣམ་པར་ཐར་པ་གང་ཞེ་ན། འདི་ལྟ་སྟེ་འདུ་ཤེས་དང་ཚོར་བ་འགོག་པའི་སྒྲིབ་པ་ལས་རྣམ་པར་ཐར་བར་བྱ་བའི་ཕྱིར་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་རྣམ་པར་ཐར་པ་ལ་བརྟེན་ཏེ་ཞེས་སོ། །མཛོད་ལས། དང་པོ་འདོད་གཏོགས་སྣང་ཡུལ་ཅན། །གང་དག་གཟུགས་ཅན་མིན་དེ་དག །སྤྱོད་ཡུལ་གོང་དང་རང་གི་སའི། །སྡུག་བསྔལ་སོགས་དང་རྗེས་ཤེས་ཕྱོགས། །ཞེས་དང་པོ་གསུམ་གྱིས་སྤྱོད་ཡུལ་འདོད་ཁམས་ཀྱི་གཟུགས་ཡིན་ལ་ཕྱི་མ་ལྔའི་སྤྱོད་ཡུལ་ནི་རང་གི་ས་དང༌། གོང་མའི་སྡུག་བསྔལ་དང༌། དེའི་རྒྱུ་དང༌། འགོག་པ་དང༌། རྗེས་སུ་ཤེས་པའི་ཕྱོགས་དང༌། མཐུན་པའི་ལམ་ཐམས་ཅད་ཡིན་པར་བཤད་དོ། །ཟིལ་གྱིས་གནོན་པའི་སྐྱེ་མཆེད་བརྒྱད་ནི། ནང་གཟུགས་སུ་འདུ་ཤེས་པས་ཕྱི་རོལ་གྱི་གཟུགས་ཆུང་ངུ་ཁ་དོག་མཛེས་པ་དང༌། མི་སྡུག་པ་དང༌། ངན་པ་དང༌། བཟང་པོ་རྣམས་ལ་ལྟ་ཞིང་གཟུགས་དེ་དག་ཟིལ་གྱིས་མནན་ནས་མཐོང་སྟེ། དེ་ལྟ་བུར་འདུ་ཤེས་པར་གྱུར་པ་འདི་ནི་ཟིལ་གྱིས་གནོན་པའི་སྐྱེ་མཆེད་དང་པོའོ་ཞེས་པ་དང༌། དེ་བཞིན་དུ་སྦྱར་ཏེ། ནང་ 

༼༡༣༢༽ གཟུགས་སུ་འདུ་ཤེས་པས་ཕྱི་རོལ་གྱི་གཟུགས་ཆེན་པོ་ཟིལ་གྱིས་མནན་ནས་མཐོང་བ་ནི་གཉིས་པ་ཡིན་ཞིང་ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་ཆུང་ངུ་དང་ཆེན་པོ་ཟིལ་གྱིས་མནན་ནས་ཤེས་པ་ནི་གོ་རིམ་བཞིན་དུ་གསུམ་པ་དང་བཞི་པ་ཡིན་ལ། ཡང་ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་སྔོན་པོ། ཁ་དོག་སྔོན་པོ། སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བ་རྣམས་ལ་ལྟ་སྟེ། དཔེར་ན་ཟར་མའི་མེ་ཏོག་གམ་ཡུལ་ཝ་ར་ཎཱ་སིའི་རས་ཕུན་སུམ་ཚོགས་པ་སྔོན་པོ། ཁ་དོག་སྔོན་པོ། སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བ་དེ་བཞིན་དུ་ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་སྔོན་པོ། ཁ་དོག་སྔོན་པོ། སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བ་རྣམས་ལ་བལྟ་ཞིང་གཟུགས་དེ་དག་ཟིལ་གྱིས་མནན་ནས་ཤེས་ཟིལ་གྱིས་མནན་ནས་མཐོང་སྟེ། དེ་ལྟ་བུར་འདུ་ཤེས་པ་འདི་ནི་ཟིལ་གྱིས་གནོན་པའི་སྐྱེ་མཆེད་ལྔ་པའོ། །ཞེས་པ་དང༌། དེ་བཞིན་དུ་ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་སེར་པོ་དང༌། དམར་པོ་དང༌། དཀར་པོ་ཟིལ་གྱིས་མནན་ནས་མཐོང་བ་ནི་གོ་རིམ་བཞིན་དུ་དྲུག་པ་དང་བདུན་པ་དང་བརྒྱད་པ་ཡིན་པར་གསུངས་སོ། །དེ་དག་གི་དོན་ཡང་ནང་གཟུགས་ཅན་དང༌། གཟུགས་ཅན་མ་ཡིན་པ་ནི་རྣམ་ཐར་ལྟར་ཡིན་པ་ཕྱི་རོལ་གྱི་གཟུགས་ཆུང་ངུ་ནི་སེམས་ཅན་གྱི་གཟུགས་དང༌། ཆེན་པོ་ནི་རི་ལ་སོགས་པ་ཡིན་ཞིང༌། ངན་པ་ནི་མིའི་ཁ་དོག་དང༌། བཟང་པོ་ལྷའི་ཁ་དོག་ཡིན་ཏེ། ཀུན་ལས་བཏུས་ལས། སེམས་ཅན་དང་སེམས་ཅན་མ་ཡིན་པར་གཏོགས་པའི་གཟུགས་ ༼༡༣༣༽ རྣམས་ནི་ཆུང་ངུ་དང་ཆེན་པོ་ཞེས་བྱའོ། །མི་དང་ལྷའི་རྣམས་ནི་ངན་པ་དང་བཟང་པོ་རྣམས་སོ་ཞེས་སོ། །སྔོན་པོ་ནི་སྤྱིར་བསྟན་པ་ཡིན་ལ། ཁ་དོག་སྔོན་པོ་ནི་ལྷན་སྐྱེས་ཡིན་ཞིང༌། སྔོན་པོ་ལྟ་བུར་སྟོན་པ་ནི་སྦྱར་བྱུང་ཡིན་ལ་འོད་སྔོན་པོ་འབྱུང་བ་ནི་གཉིས་ཀའི་ཐུན་མོང་ཡིན་པར་ཀུན་ལས་བཏུས་ཀྱི་འགྲེལ་པ་ལས་བཤད་དོ། །གཟུགས་དེ་དག་ཟིལ་གྱིས་མནན་ནས་ཤེས་ཞེས་བྱ་བ་ལ་སོགས་པའི་དོན་ཡང་དེ་ཉིད་ལས་གཟུགས་དེ་དག་ཟིལ་གྱིས་མནན་ནས་ཞེས་བྱ་བ་ནི་དབང་བསྒྱུར་ནས་སོ། །ཤེས་ཞེས་བྱ་བ་ནི་ཞི་གནས་ཀྱི་ལམ་གྱིས་སོ། །མཐོང་ཞེས་བྱ་བ་ནི་ལྷག་མཐོང་གི་ལམ་གྱིས་སོ། །ཞེས་སོ། །དེ་ལྟར་ཟིལ་གནོན་བརྒྱད་ལས།

དང་པོ་གཉིས་རྣམ་ཐར་དང་པོ་དང༌། དེའི་འོག་མ་གཉིས་རྣམ་ཐར་གཉིས་པ་དང༌། ཕྱི་མ་བཞི་རྣམ་ཐར་གསུམ་པ་དང་མཐུན་ཏེ། མཛོད་ལས། གཉིས་ནི་རྣམ་ཐར་དང་པོ་བཞིན། །གཉིས་ནི་གཉིས་པ་བཞིན་དེ་གཞན། །སྡུག་པའི་རྣམ་པར་ཐར་པ་བཞིན། །ཞེས་སོ། །ཟད་པར་གྱི་སྐྱེ་མཆེད་བཅུ་ནི་ཟད་པར་ས་དང༌། ཆུ་དང༌། མེ་དང༌། རླུང་དང༌། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། ནམ་མཁའ་མཐའ་ཡས་སྐྱེ་མཆེད་དང༌། རྣམ་ཤེས་མཐའ་ཡས་སྐྱེ་མཆེད་རྣམས་ཏེ་ས་ལ་སོགས་པ་དེ་རྣམས་ཀྱིས་རང་གི་ཇི་ལྟར་མོས་པའི་ཡུལ་དུ་ཁྱབ་པར་བྱེད་པས་ན་ཟད་པར་ཞེས་བྱའོ། །དེ་ལ་ཟད་པར་དང་པོ་བརྒྱད་ནི་ངོ་བོ་མ་ཆགས་པའི་དགེ་བ་ཡིན་ཞིང༌། ས་ནི་བསམ་གཏན་བཞི་པ་ཁོ་ན་ལ་བརྟེན་ལ། དེ་དག་གི་སྤྱོད་ཡུལ་ནི་འདོད་ཁམས་ཀྱི་གཟུགས་ཀྱི་སྐྱེ་མཆེད་ཡིན་ཞིང༌། ༼༡༣༤༽ ཐ་མ་གཉིས་ནི་ངོ་བོ་གཟུགས་མེད་དང་པོ་གཉིས་ཀྱི་རང་བཞིན་ཡིན་ལ། སྤྱོད་ཡུལ་ནི་རང་གི་སའི་མིང་གཞིའི་ཕུང་པོ་ཡིན་ཏེ། མཛོད་ལས། ཟད་པར་བཅུའོ་བརྒྱད་མ་ཆགས། །བསམ་གཏན་མཐའ་ན་སྤྱོད་ཡུལ་ནི། །འདོད་པ་གཉིས་ནི་གཟུགས་མེད་དག །སྤྱོད་ཡུལ་རང་གི་ཕུང་པོ་བཞི། །ཞེས་སོ། །དེ་དག་ཀྱང་རྣམ་པར་ཐར་པ་རྣམས་ཀྱིས་གཟུགས་མཛེས་པ་དང་མི་མཛེས་པ་ལ་སོགས་པར་མོས་པར་བྱེད་ཅིང༌། ཟིལ་གྱིས་གནོན་པའི་སྐྱེ་མཆེད་རྣམས་ཀྱིས་བློས་སྤྲུལ་པའི་གཟུགས་ཀྱིས་རང་བཞིན་གྱི་གཟུགས་རྣམས་ཟིལ་གྱིས་གནོན་པར་བྱེད་ལ། ཟད་པར་རྣམས་ཀྱིས་སྤྲུལ་པའི་ས་ལ་སོགས་པ་དེ་དག་གིས་དམིགས་པའི་ཡུལ་རྣམས་སུ་ཁྱབ་པར་བྱེད་དོ། །དེ་དག་ལས་འགོག་པའི་རྣམ་ཐར་ནི་འཕགས་པ་ཁོ་ན་ལ་ཡོད་ལ་གཞན་རྣམས་སོ་སྐྱེ་ལ་ཡང་ཡོད་དེ། མཛོད་འགྲེལ་ལས། འགོག་པའི་རྣམ་པར་ཐར་པ་མ་གཏོགས་པ་རྣམ་པར་ཐར་པ་ལ་སོགས་པ་དེ་དག་ཐམས་ཅད་ནི་སོ་སོའི་སྐྱེ་བོ་དང་འཕགས་པའི་རྒྱུད་ལ་ཡོད་པ་དག་ཡིན་ནོ། །ཞེས་སོ། །ཡང་གཟུགས་མེད་ཀྱི་རྣམ་ཐར་རྣམས་དང༌།

ཟད་པར་ཐ་མ་གཉིས་ནི་ཁམས་གསུམ་གྱི་རྟེན་ཅན་ཡིན་ལ། ལྷག་མ་རྣམས་ནི་མིའི་རྟེན་ཅན་ཡིན་ཏེ། མཛོད་ལས། གཟུགས་མེད་ཅེས་བྱ་ཁམས་གསུམ་གྱི། །རྟེན་ཅན་ལྷག་མ་མི་ལས་སྐྱེ། །ཞེས་སོ། །གཞན་ཡང་དཔའ་བར་འགྲོ་བ་ལ་སོགས་པའི་ཏིང་ངེ་འཛིན་དཔག་ཏུ་མེད་པ་རྣམས་ནི་བརྟན་པ་ཐོབ་པའི་མཐུའི་དབྱེ་བ་ཡིན་ནོ། །གཉིས་པ་ཆེ་བ་ནི། བྱང་ཆུབ་སེམས་དཔའ་དེ་ནི་བདག་ཉིད་ཡེ་ཤེས་ལ་དབང་བ་མཆོག་ཐོབ་པའི་ ༼༡༣༥༽ བློ་གྲོས་དང་ལྡན་པས་འགྲོ་བ་ཉོན་མོངས་པས་རང་དབང་མེད་པ་རྣམས་རང་དབང་ཡོད་པ་ལ་བཀོད་པའི་ཕྱིར་དབང་གི་ཆེ་བ་དང༌། དུས་རྟག་ཏུ་གཞན་ལ་ཕན་པར་བྱ་བ་ལ་གཅིག་ཏུ་མངོན་པར་དགའ་བའི་ཆེ་བ་དང༌། སེང་གེ་རི་དྭགས་གཞན་གྱིས་མི་འཇིགས་པ་བཞིན་དུ་འཁོར་བའི་སྡུག་བསྔལ་རྣམས་ཀྱིས་མི་འཇིགས་པས་ན་རབ་ཏུ་བརྟན་པས་སྲིད་པ་ན་གཞན་དོན་སྤྱོད་པ་སྟེ། ཡོན་ཏན་གྱི་ཆེ་བ་གསུམ་དང་ལྡན་པ་ཡིན་ནོ། །མཐུའི་སྐབས་བཤད་ཟིན་ཏོ། །དེ་ལྟར་མཐུ་ཐོབ་པ་ནི་སེམས་ཅན་སྨིན་པར་བྱེད་པ་ལ་མི་སྐྱོ་བས་དེའི་འོག་ཏུ་ཡོངས་སྨིན་གྱི་ལེའུ་སྟོན་ནོ། །དེ་ལ་གཉིས་ཏེ། བྱང་སེམས་རང་སྨིན་པ་དང༌། གདུལ་བྱ་གཞན་སྨིན་པར་བྱེད་པའོ། །དང་པོ་ལ་མདོར་བསྟན། རྒྱས་བཤད། དོན་བསྡུས་པས་ཆེ་བ་བསྟན་པ་གསུམ་ལས། དང་པོ་ནི་ཐེག་ཆེན་གྱི་ཆོས་ལ་དགའ་བ་དང༌། དེ་སྟོན་པའི་སངས་རྒྱས་ལ་ཤེས་ནས་དད་པ་དང༌། ལམ་བསྒྲུབས་པས་ཉོན་མོངས་པ་རབ་ཏུ་ཞི་བ་དང༌། བསམ་པ་སེམས་ཅན་ལ་སྙིང་བརྩེ་བ་དང༌། སྦྱོར་བ་དཀའ་སྤྱད་བཟོད་པ་དང༌། སྡེ་སྣོད་ཀྱི་གཞུང་ལེན་པ་ལ་སོགས་པ་ལ་ཡིད་གཞུངས་པ་དང༌། རྟོགས་པར་བྱ་བ་ལ་མཐུ་ཅན་དུ་གྱུར་པ་ཉིད་དང༌། བདུད་དང་ཕས་ཀྱི་རྒོལ་བས་མི་འཕྲོགས་པ་དང༌། ཉོན་མོངས་པ་སྤོང་བའི་ཡན་ལག་དང་ལྡན་པ་རྣམས་ཆེན་པོར་གྱུར་པས་རབ་ཡིན་ནོ། །བཤད་པ་ནི། དགུ་པོ་དེ་རིམ་པ་ལྟར་སྟོན་པ་ལས་དང་པོ་དགའ་བ་ཡོངས་སུ་སྨིན་པ་ལ་གྲོགས་ཀྱི་མཆོག་སྐྱེས་བུ་དམ་པ་ལ་བསྟེན་པ་དང༌།

དམ་པའི་ཆོས་ཉན་པ་དང༌། ཚུལ་བཞིན་ཡིད་ལ་བྱེད་ ༼༡༣༦༽ པ་སྟེ་གསུམ་ནི་རྒྱུའོ། །ཐེག་ཆེན་གྱི་ཆོས་ལ་བརྩོན་འགྲུས་རབ་སྟེ་ཆེན་པོ་རྩོམ་པ་དང་དགའ་བ་མཐར་ཕྱིན་པ་དམ་པ་སྟེ། བསམ་གྱིས་མི་ཁྱབ་པའི་གནས་དགོངས་པ་ཟབ་མོ་ལ་ཐེ་ཚོམ་མེད་པ་ནི་རང་བཞིན་ནོ། །ཆོས་ཀྱི་མཆོག་ཐེག་པ་ཆེན་པོ་སྡུད་པ་སྟེ་དེ་ལ་ཞུགས་པ་རྣམས་ཀྱི་འགལ་རྐྱེན་སྤོང་བ་ནི་ལས་ཏེ། དེ་དག་ནི་ཐེག་ཆེན་གྱི་དམ་པའི་ཆོས་ཆེས་ཆེར་གཟུང་བའི་ཕྱིར་སྙིང་རྗེ་ཅན་བྱང་ཆུབ་སེམས་དཔའ་ཡང་དག་པར་ཡོངས་སུ་སྨིན་པའི་མཚན་ཉིད་ཡིན་པར་འདོད་དོ། །དད་པ་ལ་མདོ་ལས། འདི་ལྟར་སངས་རྒྱས་བཅོམ་ལྡན་འདས་དེ་ནི་ཞེས་པ་ལ་སོགས་པ་བཤད་པའི་སངས་རྒྱས་ཀྱི་ཡོན་ཏན་རྣམས་ཤེས་པ་ནི་རྒྱུའོ། །ཤེས་ནས་དད་པ་ཐོབ་པས་སེམས་མི་ཕྱེད་པ་ནི་རང་བཞིན་ནོ། །ཏིང་ངེ་འཛིན་མྱུར་དུ་ཐོབ་པ་དང་དེའི་འབྲས་བུ་མངོན་ཤེས་ལ་སོགས་པ་ཉམས་སུ་མྱོང་བ་ནི་ལས་ཏེ། སྟོན་པ་ལ་ཡིད་ཆེས་པའི་ཕྱིར་དུ་སྨིན་པའོ། །ཉོན་མོངས་པ་རབ་ཏུ་ཞི་བ་ལ་དྲན་པ་དང་ཤེས་བཞིན་གྱིས་སེམས་ཉོན་མོངས་པ་སྐྱེ་བའི་ཡུལ་ལ་མི་གཏོང་བར་ཤིན་ཏུ་སྡོམ་པ་ནི་རྒྱུའོ། །ཉོན་མོངས་པའི་རྟོག་པ་སྤོང་བ་ནི་རང་བཞིན་ནོ། །གཉེན་པོ་བསྒོམ་པ་ལ་བར་ཆད་མེད་ཅིང༌། དགེ་བ་ལ་མངོན་པར་དགའ་བ་ནི་ལས་ཏེ་ཉོན་མོངས་པ་བསལ་བའི་ཕྱིར་དུ་སྨིན་པའོ། །སྙིང་རྗེ་ལ་རང་བཞིན་གྱིས་སྙིང་རྗེ་བའི་རིགས་ཡོད་པ་དང༌། རྐྱེན་གཞན་གྱི་སྡུག་བསྔལ་མཐོང་བ་དང༌། ཐེག་པ་དམན་པའི་སེམས་ཡང་དག་པར་རབ་ཏུ་སྤོང་བ་ནི་རྒྱུའོ། །སྙིང་རྗེ་གོང་ནས་གོང་དུ་ཁྱད་པར་དུ་འགྲོ་བ་ནི་རང་བཞིན་ཡིན་ནོ། །ས་བརྒྱད་པར་འགྲོ་བ་ཐམས་ཅད་པས་མཆོག་ཏུ་གྱུར་པ་མཚན་ ༼༡༣༧༽ དཔེས་བརྒྱན་པའི་ལུས་ཐོབ་པ་ནི་ལས་སོ། །བཟོད་པ་ལ་རང་བཞིན་གྱི་རིགས་ཀྱི་སྟོབས་ཀྱིས་སྡུག་བསྔལ་ལ་སོགས་པ་ལ་བསྲན་ཐུབ་པས་བརྟན་པ་དང༌། ཁོང་ཁྲོའི་ཉེས་དམིགས་ལ་སོགས་པ་སོ་སོར་བརྟགས་ནས་སྒོམ་པ་ནི་རྒྱུའོ། །ཚ་གྲང་ལ་སོགས་པ་ཤིན་ཏུ་སྡུག་བསྔལ་པའི་རྐྱེན་གྱིས་རྟག་ཏུ་མི་མཇེད་དེ་དེ་དག་བཟོད་པ་ནི་རང་བཞིན་ནོ། །བཟོད་པ་ཁྱད་པར་དུ་འགྲོ་བ་དང་དགེ་བ་ལ་མངོན་པར་དགའ་བ་ནི་ལས་སོ། །ཡིད་གཞུངས་པ་ལ་རྣམ་སྨིན་དག་པ་སྟེ་སྔོན་གྱི་ཐོས་བསམ་ལ་སོགས་པས་ཤེས་རབ་ཀྱི་བག་ཆགས་གསོས་པ་ནི་རྒྱུའོ། །ཐོས་པ་ལ་སོགས་པའི་དོན་ཡུན་རིང་པོར་ལོན་པ་རྣམས་ཀྱང་དྲན་ཞིང་མི་བརྗེད་པ་དང༌།

དེ་བཞིན་དུ་ལེགས་པར་བཤད་པ་དང་ཉེས་པར་སྨྲས་པ་དག་གི་སྐྱོན་ཡོན་རབ་ཏུ་ཤེས་པ་ནི་རང་བཞིན་ནོ། །བློ་ཆེན་པོ་འཇིག་རྟེན་ལས་འདས་པའི་ཤེས་རབ་སྐྱེ་བར་རུང་བ་ཉིད་ནི་ལས་སོ། །མཐུ་ཐོབ་པ་ལ་བསོད་ནམས་དང་ཡེ་ཤེས་ཀྱི་དགེ་བ་གཉིས་ཀྱིས་ཁམས་ཏེ་དེ་གཉིས་ཀྱི་ས་བོན་གཉིས་བརྟས་པ་ནི་རྒྱུའོ། །རྟེན་ཕུང་པོ་ལྔའི་རྒྱུན་དེ་ནི་འབྲས་བུ་མངོན་པར་རྟོགས་པ་སྐྱེ་བར་རུང་བའི་མཆོག་སྟེ་མཐར་ཐུག་པ་ནི་རང་བཞིན་ནོ། །རང་གཞན་གྱི་དོན་ཕུན་སུམ་ཚོགས་པ་ཡིད་ལ་བསམ་པ་བཞིན་དུ་འགྲུབ་པ་དང༌། འགྲོ་བའི་མཆོག་ཏུ་གྱུར་པའི་ལུས་ཐོབ་པ་ནི་ལས་སོ། །མི་འཕྲོགས་པ་ལ་ཆོས་བཟང་པོ་ཐེག་ཆེན་རིགས་པས་ཚུལ་བཞིན་དུ་རྣམ་པར་དཔྱད་པའི་བསམ་པ་ནི་རྒྱུའོ། །རང་གི་ལམ་ལ་ངེས་པ་ཐོབ་པས་དུས་རྟག་ཏུ་བདུད་ཀྱིས་བར་ཆད་མི་ ༼༡༣༨༽ ནུས་པ་ནི་རང་བཞིན་ནོ། །རྟོགས་པའི་ཁྱད་པར་བཟང་པོ་རྙེད་པ་དང་གཞན་གྱི་ཕྱོགས་སུན་འབྱིན་པ་ནི་ལས་སོ། །སྤོང་བའི་ཡན་ལག་དང་ལྡན་པ་ལ་ཐར་པ་ཆ་མཐུན་གྱི་དགེ་བ་བསགས་པ་ནི་རྒྱུའོ། །རྟེན་ལུས་ཀྱང་ཐོས་བསམ་སྒོམ་པ་ལ་བརྩོན་འགྲུས་བརྩོམ་དུ་རུང་བ་ནི་རང་བཞིན་ནོ། །འགྲེལ་ཆེན་ལས་འདི་དང་མཐུ་ཐོབ་པའི་སྐབས་ཀྱི་རྟེན་ཞེས་པ་གཉིས་ཀ་ལུས་སུ་བཤད་དོ། །ཉོན་མོངས་པས་དབེན་པ་དང་དགེ་བ་མཆོག་ཐེག་ཆེན་གྱི་དགེ་བ་ལ་མངོན་པར་དགའ་བ་ནི་ལས་སོ། །དོན་བསྡུས་པས་ཆེ་བ་བསྟན་པ་ནི། དེ་ལྟར་བདག་ཉིད་ཀྱི་དད་པ་ལ་སོགས་པ་དངོས་པོ་རྣམ་པ་དགུས་སྨིན་པའི་བདག་ཉིད་དུ་གྱུར་ཅིང་ཕ་རོལ་སེམས་ཅན་རྣམས་ཡོངས་སུ་སྨིན་པར་བྱེད་པར་རུང་བའི་སྟོབས་དང་ལྡན་པའི་ཡོན་ཏན་དང༌། རང་གི་ཤེས་རྒྱུད་རང་བཞིན་གྱིས་རྣམ་པར་དག་པ་ལ་གློ་བུར་གྱི་དྲི་མ་ཅི་རིགས་པས་དག་པའི་ཆོས་ཀྱི་སྐུའི་རང་བཞིན་གྱི་རྒྱུན་གོང་ནས་གོང་དུ་འཕེལ་བའི་ཡོན་ཏན་ཏེ་ཡོན་ཏན་གཉིས་ཀྱི་བདག་ཉིད་ཅན་གྱི་བྱང་ཆུབ་སེམས་དཔའ་དེ་ཉིད་དུས་རྟག་ཏུ་འགྲོ་བའི་གཉེན་མཆོག་ཏུ་གྱུར་བ་ཡིན་ནོ། །གདུལ་བྱ་གཞན་སྨིན་པར་བྱེད་པ་ལ་རྒྱས་པར་བཤད་པ་དང་དོན་བསྡུ་བའོ། །དང་པོ་ལ་བཞི་སྟེ།

སྨིན་པའི་ངོ་བོ། རབ་ཏུ་དབྱེ་བ། བསམ་པ་ཇི་ལྟ་བུས་སྨིན་པར་བྱེད་པ། སྦྱོར་བ་ཇི་ལྟ་བུས་སྨིན་པར་བྱེད་པའོ། །དང་པོ་ནི་རྨ་ནི་རྣག་ལ་སོགས་པ་ཕྱིར་གཟག་ཏུ་རུང་བ་ན་སྨིན་པ་དང༌། ཤིང་ཐོག་ལ་སོགས་པའི་ཟས་ནི་ལོངས་སྤྱད་དུ་རུང་བ་ན་སྨིན་པར་འདོད་པ་ལྟར་དེ་བཞིན་དུ་རྟེན་ཀུན་གཞིའི་རྣམ་པར་ཤེས་པ་མི་མཐུན་ཕྱོགས་ ༼༡༣༩༽ ཀྱི་རྟེན་བྱེད་པས་རྨ་དང་འདྲ་ལ། ཡོན་ཏན་གྱི་རྟེན་བྱེད་པས་ཟས་དང་འདྲ་བ་འདིའི་ཕྱོགས་གཉིས་ཀྱི་ནང་ནས་མི་མཐུན་ཕྱོགས་ཞི་བར་རུང་བ་དང༌། གཉེན་པོའི་ཕྱོགས་སྤྱད་པར་རུང་བ་ཉིད་དུ་གྱུར་ན་སྨིན་པར་བསྟན་ཏོ། །གཉིས་པ་ནི་སྨིན་པར་བྱེད་པ་པོ་བྱང་ཆུབ་སེམས་དཔས་སྨིན་པར་བྱ་རྒྱུ་ལུས་ཅན་རྣམས་ཉོན་མོངས་པ་དང་བྲལ་བར་སྨིན་པར་བྱེད་པ་དང༌། རིགས་ཅན་གསུམ་པོ་ཐམས་ཅད་ཐེག་པ་གསུམ་གྱིས་ཡོངས་སུ་སྨིན་པར་བྱེད་པ་དང༌། ཕྱི་རོལ་པའི་སྨིན་པ་ལས་ཁྱད་པར་དུ་འཕགས་པས་ན་རབ་ཏུ་སྨིན་པར་བྱེད་པ་དང༌། གདུལ་བྱའི་བློ་དང་མཚམས་པར་ལམ་སྟོན་པས་ན་མཐུན་པར་སྨིན་པར་བྱེད་པ་དང༌། གུས་པའི་སྒོ་ནས་ལེགས་པར་སྨིན་པར་བྱེད་པ་དང༌། བདག་ཉིད་ཀྱིས་དེ་ཁོ་ན་ཉིད་མངོན་སུམ་དུ་རྟོགས་ནས་གཞན་དེ་ཁོ་ན་ཉིད་རྟོགས་པར་སྨིན་པར་བྱེད་པ་དང༌། ཕྱིན་ཅི་ལོག་བཞིའི་གཉེན་པོ་མི་རྟག་པ་ལ་སོགས་པ་ཕྱིན་ཅི་མ་ལོག་པ་བསྟན་ནས་རྟག་ཏུ་སྨིན་པར་བྱེད་པ་དང༌། ལམ་འོག་མ་ལས་མི་ཉམས་པར་གོང་ནས་གོང་དུ་སྨིན་པར་བྱེད་པ་རྣམས་ནི་སྨིན་པའི་དབྱེ་བ་བཤད་པར་འདོད་དོ། །གསུམ་པ་ནི་ཇི་ལྟར་རྒྱལ་སྲས་བྱང་ཆུབ་སེམས་དཔའ་རྣམས་གཞན་དག་ཕན་པ་དང་བདེ་བ་ལ་སྦྱར་བར་འདོད་པའི་བསམ་པས་འཁོར་བ་འདིར་འགྲོ་བ་ཀུན་དགེ་བ་དང་ལོངས་སྤྱོད་ལ་སོགས་པ་ལ་བཀོད་ནས་རྣམ་པར་སྨིན་པར་བྱེད་པའི་བསམ་པས་གནས་པ་ལྟར་དེ་བཞིན་དུ་འཇིག་རྟེན་ན་ཕ་དང་མ་དང་གཉེན་བཤེས་རྣམས་ནི་རང་གི་བུ་དང་གཉེན་པོ་རྣམས་ལ་ལེགས་པར་མི་གནས་ཏེ།

དེ་དག་མི་དགེ་བ་དང་སྡུག་བསྔལ་ལ་ ༼༡༤༠༽ ཡང་སྦྱོར་བའི་ཕྱིར་རོ། །ཡང་ཇི་ལྟར་བརྩེ་བའི་བདག་ཉིད་བྱང་ཆུབ་སེམས་དཔའ་རྣམས་གཞན་དག་བདེ་བ་དང་ཕན་པ་སྟེ་དགེ་བ་ལ་སྦྱོར་བའི་ཕྱིར། སེམས་ཅན་གཞན་ལ་བྱམས་པ་སྟེ་ཕན་བདེ་འདོད་པའི་བསམ་པ་སྐྱེ་བ་དེ་ལྟར་སྐྱེ་བོ་བདག་ལའང་བྱམས་པར་མི་འདོད་དེ། སྤྱོད་འཇུག་ལས། སྡུག་བསྔལ་འདོར་འདོད་སེམས་ཡོད་ཀྱང༌། །སྡུག་བསྔལ་ཉིད་ལ་མངོན་པར་རྒྱུག །བདེ་བ་འདོད་ཀྱང་གཏི་མུག་པས། །རང་གི་བདེ་བ་དགྲ་ལྟར་འཇོམས། །ཞེས་བཤད་པ་ལྟར་བདག་ཉིད་ཀྱང་ཕན་བདེ་མ་ཡིན་པ་ལ་སྦྱོར་བར་བྱེད་ན་རབ་ཏུ་སྡུག་ཅིང་ཡིད་དུ་འོང་བའི་སྐྱེ་བོ་གཞན་ལ་བརྟེན་ནས་དེ་ལྟ་བུའི་བྱམས་པ་སྐྱེ་བ་སྨྲོས་ཅི་དགོས་ཏེ་མི་སྐྱེའོ། །བཞི་པ་ལ་དྲུག་ལས། སྦྱིན་པ་ལ་དབྱེ་བ་ནི་རྟེན་གྱི་གང་ཟག་བྱང་ཆུབ་སེམས་དཔས་སྦྱིན་པར་བྱ་བའི་རྫས་ལུས་དང་ལོངས་སྤྱོད་རྣམས་གཞན་ལ་མི་སྦྱིན་པ་ནི་ཡོང་མེད་དེ། ཐམས་ཅད་སྦྱིན་པ་དང༌། ལྷག་པའི་བསམ་པ་བསྐུལ་བའི་མདོ་ལས། ང་ནི་ཡོན་གནས་འདམ་པ་ལ་གཏོང་བ་ཕུན་སུམ་ཚོགས་པ་ཞེས་མི་སྨྲའོ་ཞེས་གསུངས་པས་ཡུལ་དུས་མི་འདམ་པར་མཉམ་པར་སྦྱིན་པ་དང༌། སྦྱིན་པའི་ཡོན་ཏན་གྱིས་ངོམས་མི་ཤེས་པའི་བསམ་པས་སྦྱིན་པའོ། །བྱེད་ལས་ནི་ཡོ་བྱེད་ཅི་འདོད་པ་བྱིན་པས་ཚེ་འདིར་ཕན་འདོགས་པ་དང༌། དེས་བསྡུས་ནས་དགེ་བ་ལ་སྦྱར་བས་ཚེ་ཕྱི་མ་ལ་ཕན་འདོགས་པ་རྣམ་པ་གཉིས་ཀྱི་གཞན་སྨིན་པར་བྱེད་དོ། །ཚུལ་ཁྲིམས་ལ་དབྱེ་བ་ནི་ཡང་དག་པར་བླངས་པ་སྲོག་གི་ཕྱིར་ཡང་མི་གཏོང་བ་རྟག་པའི་ཚུལ་ཁྲིམས་དང༌། ཚེ་སྔོན་ཚུལ་ཁྲིམས་གོམས་པས་ཚེ་འདིར་སྐྱེ་ ༼༡༤༡༽ བས་ཐོབ་པ་རང་བཞིན་གྱི་དང༌། མི་དགེ་བ་བཅུ་རྨི་ལམ་ན་ཡང་མི་བྱེད་པ་ལྷག་པར་འཚེ་བ་མེད་པ་སྟེ་རྫོགས་པའི་དང༌། ཚུལ་ཁྲིམས་ཀྱི་ཡོན་ཏན་མཐོང་ནས་བདག་ཉིད་དེ་ལ་དགའ་བ་རྟོགས་པའི་ཚུལ་ཁྲིམས་ཡིན་ལ། འགྲེལ་ཆེན་ལས། ས་དང་པོར་ཆོས་དབྱིངས་ཀུན་ཏུ་འགྲོ་བར་རྟོགས་པས་ན་མི་དགེ་བ་མི་བྱེད་ཅིང་དགེ་བ་ལ་རང་གི་ངང་གིས་དགའ་བ་ལ་བཤད་དོ། །བག་ཡོད་པ་སྟེ་དགེ་བ་བསྒོམས་ཤིང་ཉོན་མོངས་པ་ཡུལ་དང་བཅས་པ་ལས་ལུས་ངག་ཡིད་གསུམ་བསྲུངས་པས་འཁྲུལ་པ་མེད་པའི་ཚུལ་ཁྲིམས་ཏེ།

ལྔ་པོ་འདི་ལ་གཞན་འགོད་པའོ། །བྱེད་ལས་ནི་ཚུལ་ཁྲིམས་ལ་བཀོད་པས་ཕན་རྣམ་པ་གཉིས་འདོགས་ཏེ་འདི་ལྟར་མི་དགེ་བའི་རྒྱུ་ལས་བྱུང་བའི་གསོད་པ་ལ་སོགས་པའི་འཇིགས་པ་མེད་པས་ཚེ་འདིར་ཕན་པ་དང་ཕྱི་མ་ལ་ཕན་པ་ནི་ཚུལ་ཁྲིམས་ཀྱི་རྣམ་པར་སྨིན་པའི་འབྲས་བུ་བདེ་འགྲོར་སྐྱེ་ཞིང༌། རྒྱུ་མཐུན་གྱི་འབྲས་བུས་དེར་ཡང་ཚུལ་ཁྲིམས་ལ་འཇུག་སྟེ། ཡོན་ཏན་དེ་གཉིས་སྐྱེ་བ་ཐམས་ཅད་དུ་བརྒྱུད་པས་གཞན་སྨིན་པར་བྱེད་དོ། །བཟོད་པ་ལ་ངོ་བོ་ནི་གཞན་གནོད་པ་བྱེད་པ་བྱུང་ན་འདི་ནི་བཟོད་པའི་རྒྱུ་ཡིན་པས་ཕན་པ་བྱེད་པ་ཡིན་ནོ་སྙམ་པའི་བློ་དང་ལྡན་པ་དེས་གནོད་བྱེད་དྲག་པོ་དག་ཀྱང་རབ་ཏུ་བཟོད་དེ། སྤྱོད་འཇུག་ལས། དེ་བས་ངལ་བསམ་བསྒྲུབས་པར་ན། །ཁྱིམ་དུ་གཏེར་ནི་བྱུང་བ་ལྟར། །བྱང་ཆུབ་སྤྱོད་པའི་གྲོགས་གྱུར་པས། །བདག་གིས་དགྲ་ལ་དགའ་བར་བྱ། །ཞེས་པ་ལྟར་རོ། །བྱེད་ལས་ནི་གཞན་སྨིན་པར་བྱེད་པའི་ཐབས་རིག་ཅིང་གནོད་བྱེད་བཟོད་པ་ 

༼༡༤༢༽ དེ་དག་གིས་གནོད་ལན་མ་བྱས་པས་ཚེ་འདི་ལ་ཕན་འདོགས་ལ། རྒྱུ་དེས་གནོད་བྱེད་རྣམས་དད་པར་བྱས་ནས་དགེ་བ་ཡང་དག་པར་ལེན་དུ་འཇུག་པས་ཕྱི་མ་ལ་ཕན་འདོགས་སོ། །བརྩོན་འགྲུས་ནི་རྒྱལ་བའི་སྲས་པོ་བརྩོན་འགྲུས་ཀྱི་མཆོག་ཁྱད་པར་ཅན་ལ་བརྟེན་པ་དེ་སེམས་ཅན་གྱི་ཚོགས་རྣམས་ཡོངས་སུ་སྨིན་པར་བྱེད་པ་ན། ཕ་རོལ་པོ་སེམས་ཅན་གཅིག་ལ་སེམས་དགེ་བ་སྐད་ཅིག་མ་གཅིག་བསྐྱེད་པའི་ཕྱིར་དུས་བསྐལ་པ་བྱེ་བ་སྟོང་དུ་འབད་དགོས་ཀྱང་སྐྱོ་བར་མི་འགྱུར་རོ། །བསམ་གཏན་ནི་ཡིད་དམིགས་པ་ལ་མི་གཡོ་བ་བསམ་གཏན་གྱི་དབང་བླ་ན་མེད་པ་ཐེག་ཆེན་གྱིས་བསྡུས་པ་ཐོབ་ནས་གཞན་གྱིས་མཆོད་པར་འདོད་པ་ལ་སོགས་པ་ཟང་ཟིང་གི་སེམས་ཐམས་ཅད་ངེས་པར་བཅོམ་སྟེ། རྫུ་འཕྲུལ་བསྟན་ནས་མཆོག་སངས་རྒྱས་ཀྱི་བསྟན་པ་ལ་སེམས་ཅན་གཞན་དག་འདུན་པར་བྱེད་ཅིང་འདུན་པར་བྱས་པ་དེ་དག་གི་རྒྱུད་ལ་དགེ་བ་ཡང་དག་པར་འཕེལ་བར་བྱེད་དོ། །ཤེས་རབ་ནི་རང་གིས་དེ་ཁོ་ན་ཉིད་ངེས་དོན་གྱི་ཚུལ་དང༌། དགོངས་པ་ཅན་དྲང་དོན་གྱི་ཚུལ་རབ་ཏུ་ངེས་པར་བྱས་ཏེ། དེ་ཁོ་ན་ཉིད་དང་དགོངས་པ་ཅན་གྱི་དོན་གྱི་ཚུལ་དེ་ལ་སེམས་ཅན་གཞན་རྣམས་ཀྱི་ཐེ་ཚོམ་ཤིན་ཏུ་སྟེ་རྩ་བ་ནས་སེལ་བར་བྱེད་ཅིང༌། ཐེ་ཚོམ་བསལ་བ་དེའི་ཕྱིར་རྒྱལ་བའི་བསྟན་པ་ལ་སེམས་ཅན་དེ་དག་གུས་པས་རང་དང་གཞན་གྱི་དགེ་བའི་ཡོན་ཏན་རྣམ་པར་འཕེལ་བར་བྱེད་དོ། །གཉིས་པ་མཇུག་བསྡུ་བ་ནི། དེ་ལྟར་གང་ཟག་བྱང་ཆུབ་སེམས་དཔས་རྒྱུ་སྙིང་རྗེ་ཡིས་ཡུལ་འགྲོ་བ་ཀུན་འགོད་བྱ་བདེ་འགྲོ་དང་ཐེག་པ་གསུམ་གྱི་དགེ་བ་གསུམ་ལ། རྣམ་པ་ནི་ཐེག་ ༼༡༤༣༽ ཆེན་གྱི་དབང་དུ་བྱས་ནས་ཆུང་ངུ་མོས་སྤྱོད་དང་འབྲིང་ས་བདུན་དང་མཆོག་ས་བརྒྱད་པ་ཡན་ཆད་ལ། དུས་འཇིག་རྟེན་ཇི་སྲིད་ཡོད་པ་དང་མཉམ་པ་སྟེ་གཏན་དུ་སེམས་ཅན་སྨིན་པར་བྱེད་པའི་ཐབས་ལ་འཇུག་པའི་སྒོ་ནས་འདུལ་ལོ། །ཡོངས་སུ་སྨིན་པའི་སྐབས་བཤད་ཟིན་ཏོ། །དེ་ལྟར་དགེ་བའི་ཚོགས་ཡོངས་སུ་སྨིན་པས་ནི་བྱང་ཆུབ་འཐོབ་པར་འགྱུར་བས་དེའི་འོག་ཏུ་བྱང་ཆུབ་ཀྱི་ལེའུ་སྟོན་ཏོ། །འདི་ལ་བྱང་ཆུབ་ཀྱི་ལེའུ་དངོས་དང༌།

དེ་ཡན་ཆད་ཀྱི་མཇུག་སྡུད་དོ། །དང་པོ་ལ་གཉིས་ཏེ། བྱང་ཆུབ་ཀྱི་གནས་ལུགས་དང༌། དེ་ལ་སྤྲོ་བ་བསྐྱེད་པའོ། །དང་པོ་ལ་གསུམ་སྟེ། བྱང་ཆུབ་དངོས་དང༌། དེ་ལ་འཇུག་པའི་ཐབས། སངས་རྒྱས་ཐམས་ཅད་མཛད་པ་གཅིག་པར་བསྟན་པའོ། །དང་པོ་ལ་དྲུག་སྟེ། ཐམས་ཅད་མཁྱེན་པ་ཉིད་གཏན་ལ་དབབ་པ། གནས་གྱུར་ཕུན་སུམ་ཚོགས་པ། མཛད་པ་ཕུན་སུམ་ཚོགས་པ། དོན་གཉིས་ཕུན་སུམ་ཚོགས་པ། དབྱིངས་དང་ཡེ་ཤེས་ཀྱི་མཚན་ཉིད། གཅིག་དང་ཐ་དད་ལས་གྲོལ་བའི་མཚན་ཉིད་དོ། །དང་པོ་ལ་གསུམ་སྟེ། རྒྱུ་དང་ངོ་བོ་དང་དཔེ་གསུམ་གྱི་སྒོ་ནས་ཐམས་ཅད་མཁྱེན་པའི་རང་བཞིན། གཉིས་སུ་མེད་པ་མཐུ་དང་བཅས་པས་དེའི་ཡོན་ཏན་བསྟན་པ། སྐྱབས་བླ་ན་མེད་པས་དེའི་མཛད་པ་བསྟན་པའོ། །དང་པོ་ལ་བསྟན་བཤད་གཉིས་སོ། །དང་པོ་ལ་གསུམ་ལས། རྒྱུའི་སྒོ་ནས་བསྟན་པ་ནི་མགོ་ཕངས་པ་སྦྱིན་པར་གཏོང་བ་ལ་སོགས་པ་གཞན་དོན་གྱི་དཀའ་སྤྱོད་དཔག་ཏུ་མེད་པ་བརྒྱ་ཕྲག་དུ་མའི་སྒོ་ནས་ས་དང་ཕ་རོལ་ཏུ་ཕྱིན་པ་ལ་སོགས་པ་དཔག་ཏུ་མེད་པའི་དགེ་བ་དུས་དཔག་ ༼༡༤༤༽ ཏུ་མེད་པ་སྟེ་བསྐལ་པ་གྲངས་མེད་པ་གསུམ་གྱི་བར་དུ་བསགས་ཤིང༌། འཁོར་བ་ཐོག་མེད་ནས་གནས་པའི་ཉོན་མོངས་པ་དང༌། ཤེས་བྱའི་སྒྲིབ་པ་དཔག་ཏུ་མེད་པ་རྣམས་ཟད་པར་བྱས་པའི་ཕྱིར་སངས་རྒྱས་ཐོབ་པར་འགྱུར་རོ། །ངོ་བོའི་སྒོ་ནས་བསྟན་པ་ནི་རྒྱུ་དེ་ལ་བརྟེན་ནས་ཉོན་མོངས་པ་དང་ཤེས་བྱའི་སྒྲིབ་པ་ཀུན་གནས་ངན་ལེན་གྱི་དྲི་མ་དང་བཅས་པ་མེད་པར་གྱུར་ཅིང༌། ཤེས་བྱ་ཇི་ལྟ་བ་དང་ཇི་སྙེད་པའི་རྣམ་པ་ཐམས་ཅད་མཁྱེན་པ་ཉིད་དེ་ཐོབ་བོ། །དཔེའི་སྒོ་ནས་བསྟན་པ་ནི་དཔེར་ན་རིན་པོ་ཆེའི་སྣོད་ཕྱེ་བ་ན་ཁ་དོག་དང་དབྱིབས་ལ་སོགས་པའི་ཡོན་ཏན་ཕུན་སུམ་ཚོགས་པ་ཡོད་པ་ལྟར་སངས་རྒྱས་ཉིད་ནི་སྟོབས་ལ་སོགས་པ་ཡོན་ཏན་ཡང་དག་པ་དཔག་ཏུ་མེད་པ་དང་ལྡན་པར་བསྟན་ཏོ། །རྒྱས་པར་བཤད་པ་ལའང་གསུམ་ལས། རྒྱུ་ནི་མགོ་དང་ལག་པ་གཏོང་བ་ལ་སོགས་པའི་ངལ་བ་བརྒྱ་ཕྲག་དུ་མའི་སྒོ་ནས་ཉན་རང་ལ་སོགས་པས་བསྒྲུབ་པར་མི་ནུས་པས་ན་རྨད་དུ་བྱུང་བའི་དཀའ་བ་སྤྱད་ཅིང་ཚོགས་གཉིས་ཀྱིས་བསྡུས་པའི་དགེ་བ་རྒྱ་ཆེན་པོ་ཀུན་དུས་བསྐལ་པ་མཆོག་སྟེ་བསྐལ་པ་ཆེན་པོ་གྲངས་མེད་གསུམ་དུ་བསགས་ཤིང་འཁོར་བ་ཐོག་མེད་ནས་འགྲོ་བའི་རྒྱུད་ལ་རྗེས་སུ་འབྲེལ་བའི་ཉོན་མོངས་པ་དང་ཤེས་བྱའི་སྒྲིབ་པ་ཀུན་ཟད་པར་བྱས་པས།

ངོ་བོ་སར་གཏོགས་ཏེ་ས་བཅུ་ཐོབ་པའི་བྱང་ཆུབ་སེམས་དཔའ་རྣམས་ལ་ཡང་ཡོད་པའི་ཤེས་བྱའི་སྒྲིབ་པ་ཕྲ་མོ་ཡང་རྩ་བ་ནས་བཅོམ་ནས་མ་རིག་པའི་གཉིད་སངས་ཤིང་ཤེས་བྱ་ཐམས་ཅད་ལ་བློ་རྒྱས་པ་ཡིན་ཏེ། དཔེ་ནི། དེ་ལྟ་བུའི་གང་ཟག་དེ་ནི་ཡོན་ཏན་གྱི་མཐུ་ཆེན་པོ་དང་ལྡན་ཏེ་དཔེར་ན་རིན་པོ་ཆེའི་སྣོད་ ༼༡༤༥༽ ཕྱེ་བ་བཞིན་ནོ། །དགོངས་འགྲེལ་ལས། བཅོམ་ལྡན་འདས་ཐམས་ཅད་མཁྱེན་པའི་མཚན་ཉིད་རྣམ་པ་དུས་རྟོགས་པ་བགྱི་ལགས། འཇམ་དཔལ་ལྔས་ཏེ། གང་སུ་ཡང་རུང་བ་ཞིག་བྱུང་ན་འཇིག་རྟེན་དུ་རྣམ་པ་ཐམས་ཅད་མཁྱེན་པ་ཉིད་དུ་སྒྲ་རྣམ་པར་གྲགས་པ་དང༌། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་ལྡན་པ་དང༌། སྟོབས་བཅུས་སེམས་ཅན་རྣམས་ཀྱི་ཐེ་ཚོམ་གཅོད་པ་དང༌། མི་འཇིགས་པ་བཞིས་ཆོས་སྟོན་པས་དེའི་ཚིག་ལ་ཕས་ཀྱི་རྒོལ་བ་ཐམས་ཅད་ཀྱིས་བརྒལ་དུ་མེད་ཅིང་བརྩད་དུ་མེད་པ་གང་ཡིན་པ་དང༌། སུའི་ཆོས་འདུལ་བ་ལ་འཕགས་པའི་ལམ་ཡན་ལག་བརྒྱད་སྣང་ཞིང་དགེ་སྦྱོང་བཞི་སྣང་བ་ཡིན་ཏེ། དེ་ལྟར་ན་འབྱུང་བ་དང༌། མཚན་དང༌། ཐེ་ཚོམ་གཅོད་པ་དང༌། བརྒལ་དུ་མེད་ཅིང་བརྩད་དུ་མེད་པ་དང༌། དགེ་སྦྱོང་དམིགས་པས་ཐམས་ཅད་མཁྱེན་པ་ཉིད་ཀྱི་མཚན་ཉིད་ལྔར་རིགས་པར་བྱའོ་ཞེས་གསུངས་སོ། །གཉིས་པ་ལ་བསྟན་པ་དང༌། བཤད་པའོ། །དང་པོ་ལ་གཉིས་ལས། གཉིས་སུ་མེད་པའི་མཚན་ཉིད་ནི་སྤྱིར་ཆོས་ཐམས་ཅད་ཀྱི་དེ་བཞིན་ཉིད་ཐ་མི་དད་ཅིང༌། དེ་བཞིན་ཉིད་སྒྲིབ་གཉིས་ཀྱིས་དག་པ་ཉིད་སངས་རྒྱས་ཡིན་པས་ན་ཆོས་རྣམས་ཐམས་ཅད་སངས་རྒྱས་ཉིད་ཡིན་ལ། ཆོས་གང་ཡང་བྱིས་པས་ཀུན་བཏགས་པ་བཞིན་དུ་ཡོད་པ་མ་ཡིན་ནོ། །ས་དང་ཕ་རོལ་ཏུ་ཕྱིན་པ་ལ་སོགས་པའི་ཆོས་དཀར་པོ་མཐར་ཐུག་པ་དེ་དག་ཉིད་སངས་རྒྱས་ཀྱི་ངོ་བོ་ཡིན་པའི་ཕྱིར་སངས་རྒྱས་དེ་ནི་ཆོས་དཀར་པོའི་རང་བཞིན་ཡིན་ཡང་ཕ་རོལ་ཏུ་ཕྱིན་པ་ལ་སོགས་པ་བྱིས་པས་བཏགས་པ་དེ་དག་ཕ་རོལ་ཏུ་ཕྱིན་པ་ལ་སོགས་པ་ཉིད་ཀྱི་ངོ་བོར་བདེན་

༼༡༤༦༽ པར་མ་གྲུབ་པས་ཕ་རོལ་ཏུ་ཕྱིན་པ་ལ་སོགས་པ་དེ་དག་གི་སྒོ་ནས་འདི་དག་ཉིད་སངས་རྒྱས་ཡིན་ནོ་ཞེས་བརྗོད་པར་ནུས་པ་མ་ཡིན་ཏེ། དེས་ན་མེད་པ་དང་ཡོད་པའི་མཐའ་ལས་གྲོལ་བ་ཡིན་ནོ། །དེའི་མཐུ་ནི། བསྟན་པ་དང་རྟོགས་པའི་ཆོས་རིན་པོ་ཆེ་དཔག་ཏུ་མེད་པ་འབྱུང་བའི་རྒྱུ་མཚན་ཏེ་རྒྱུ་ཡིན་པའི་ཕྱིར་སངས་རྒྱས་དེ་ནི་རིན་པོ་ཆེའི་འབྱུང་གནས་བཞིན་དུ་ཤེས་པར་བྱའོ། །གདུལ་བྱའི་རྒྱུད་ཀྱི་དགེ་བའི་ལོ་ཏོག་གི་རྒྱུ་མཚན་ཡིན་པའི་ཕྱིར་སངས་རྒྱས་དེ་ནི་སྤྲིན་དང་འདྲ་བར་འདོད་དོ། །ཁ་ཅིག་དེ་གཉིས་རིམ་པ་ལྟར་ཆོས་སྐུ་དང་གཟུགས་སྐུའི་མཐུ་ཡིན་པར་བཞེད་དོ། །བཤད་པ་ལ་གཉིས་ལས། གཉིས་སུ་མེད་པའི་མཚན་ཉིད་བཤད་པ་ནི་ཆོས་ཐམས་ཅད་ཀྱི་དེ་བཞིན་ཉིད་ཐ་མི་དད་ཅིང་ཆོས་དཀར་པོ་མཐར་ཐུག་པ་ཉིད་སངས་རྒྱས་ཀྱི་ངོ་བོ་ཡིན་པས་ན་སངས་རྒྱས་ཉིད་ནི་ཆོས་ཀུན་ལྡན་པའམ། ཡང་ན་ཆོས་གང་ཡང་ཀུན་བཏགས་པ་བཞིན་ཡོད་པ་མ་ཡིན་ཞིང་ཆོས་དཀར་པོ་རྣམས་ཀྱང་དེ་དག་གི་ངོ་བོར་བདེན་པ་མེད་པས་ཆོས་ཀུན་དང་བྲལ་བ་ཉིད་ཡིན་ནོ། །མཐུ་བཤད་པ་ནི་བསྟན་པ་དང་རྟོགས་པའི་ཆོས་རིན་པོ་ཆེ་རབ་སྟེ་ཟབ་པ་དང་རྒྱ་ཆེ་ཞིང་ཡངས་པ་རྣམས་འབྱུང་བའི་ཕྱིར་རིན་ཆེན་ཆོས་ཞེས་བྱ་བ་ཡང་མདོར་བསྟན་ལྟར་རིན་པོ་ཆེའི་འབྱུང་གནས་བཞིན་ནོ་ཞེས་ཤེས་པར་བྱའོ། །སྐྱེ་རྒུ་རྣམས་ལ་ལེགས་པར་བཤད་པ་མི་ཟད་པའི་ཆོས་ཀྱི་ཆར་ཆེན་པོ་འབེབས་པས་ན་འབྱུང་པོའི་དཀར་པོ་དགེ་བའི་ལོ་ཏོག་ཤིན་ཏུ་ཆེན་པོ་འཕེལ་བའི་རྒྱུ་ཡིན་པའི་ཕྱིར་སྤྲིན་དང་འདྲའོ། །འགྲེལ་པར་ཚིག་རྣམ་པར་སྦྱར་བར་རིག་པར་བྱའོ་ཞེས་པ་ལ་བཙུན་པ་ལྟར་ན་ཆོས་ ༼༡༤༧༽ ཀྱི་ཆར་ཆེན་འབེབས་ཞེས་པའི་འོག་ན་ལེགས་བཤད་མི་ཟད་ཅེས་པ་ཡོད་པ་ལ་ལེགས་བྱེད་མི་ཟད་ཆོས་ཀྱི་ཆར་ཆེན་འབེབས་ཞེས་སྦྱར་བ་ཡིན་པར་བཞེད་ལ། སཛྫ་ནི་སྤྲིན་དང་འདྲ་ཞེས་གཉིས་ཀ་ལ་སྦྱོར་བ་ཡིན་པར་བཞེད་དོ། །གསུམ་པ་ལ་ལྔ་ལས།

དང་པོ་ཉོན་མོངས་པ་ལས་སྐྱོབ་པ་ནི་རྟག་ཏུ་སྐྱོབ་ཅེས་སྦྱར་ཏེ། གང་ལས་ཤེ་ན། འདོད་ཆགས་ལ་སོགས་པ་ཉོན་མོངས་པའི་ཀུན་ནས་ཉོན་མོངས་པའི་ཚོགས་ཀུན་དང༌། དེས་ཀུན་ནས་བསླང་ནས་སྲོག་གཅོད་པ་ལ་སོགས་པ་ཉེས་པར་སྤྱོད་པ་ལས་ཀྱི་ཀུན་ནས་ཉོན་མོངས་པ་དང༌། སྐྱེ་བ་དང་རྒ་བ་དང་འཆི་བ་སྟེ་སྐྱེ་བའི་ཀུན་ནས་ཉོན་མོངས་པ་དག་ལས་སོ། །སུས་ཤེ་ན། སངས་རྒྱས་ཉིད་ཀྱིས་སོ། །ཉོན་མོངས་པ་གསུམ་པོ་དེ་རྟེན་འབྲེལ་ཡན་ལག་བཅུ་གཉིས་ཡིན་པས་འདིར་རྟེན་ཅིང་འབྲེལ་བར་འབྱུང་བ་བཤད་པ་ལ་གཉིས་ཏེ། མཚན་ཉིད་དང༌། དབྱེ་བའོ། །མཚན་ཉིད་ནི་རྒྱུའི་ནུས་པ་ལ་བརྟེན་ནས་འབྲས་བུ་འགྲུབ་པའོ། །སྤྱིར་རྟེན་འབྲེལ་དང༌། རྐྱེན་དང༌། འདུས་བྱས་རྣམས་ངོ་བོ་གཅིག་སྟེ། རྒྱུ་ལས་འབྲས་བུ་སྐྱེ་ཚུལ་གྱི་སྒོ་ནས་རྟེན་འབྲེལ། རྒྱུའི་སྒོ་ནས་རྐྱེན། འབྲས་བུའི་སྒོ་ནས་འདུས་བྱས་སུ་བཞག་པ་ཡིན་ནོ། །དབྱེ་ན་ཟག་མེད་དང་ཟག་བཅས་གཉིས་ལས། ཟག་མེད་ཀྱི་རྟེན་འབྲེལ་ནི་མ་རིག་པ་འགགས་པས་འདུ་བྱེད་འགག་པ་ནས་སྐྱེ་བ་འགགས་པས་རྒ་ཤི་འགག་པའི་བར་ཡིན་ལ་དེ་ཡང་མ་རིག་པ་ལ་སོགས་པ་འགགས་པ་འགོག་བདེན་གྱི་ཆ་དེ་དག་རྟེན་འབྲེལ་མ་ཡིན་གྱི་གཉེན་པོའི་སྟོབས་ཀྱིས་མ་རིག་པ་འགགས་པ་ན་ ༼༡༤༨༽ ཟག་བཅས་ཀྱི་འདུ་བྱེད་འགགས་ནས་ཟག་མེད་ཀྱི་ཡེ་ཤེས་སྐྱེས་པ་ལམ་བདེན་གྱི་ཆ་དེ་ཡིན་ནོ། །ཟག་བཅས་ལ་ཡང་གཉིས་ལས། ཕྱི་རྟེན་འབྲེལ་ནི་ས་བོན་ལས་མྱུ་གུ་སྐྱེ་བ་ལ་སོགས་པ་མ་ཟིན་པའི་བེམས་པོ་རྒྱུ་འབྲས་རྣམས་ཡིན་ནོ། །ནང་རྟེན་འབྲེལ་ལ་ལྔ་སྟེ། དབྱེ་བ། སོ་སོའི་ངོ་བོ། ཉོན་མོངས་པ་གསུམ་དུ་བསྡུ་ཚུལ། རྒྱུ་འབྲས་གང་གིས་བསྡུས་པའི་ཚུལ། ཚེ་དུ་ལ་རྫོགས་པའི་ཚུལ་ལོ། །དང་པོ་ནི་མ་རིག་པ་དང༌། འདུ་བྱེད་དང༌། རྣམ་པར་ཤེས་པ་དང༌། མིང་དང་གཟུགས་དང༌། སྐྱེ་མཆེད་དྲུག་དང༌། རེག་པ་དང༌། ཚོར་བ་དང༌། སྲེད་པ་དང༌། ལེན་པ་དང༌། སྲིད་པ་དང༌། སྐྱེ་བ་དང༌།

རྒ་ཤི་སྟེ་བཅུ་གཉིས་སོ། །གཉིས་པ་ལ། མ་རིག་པའི་ངོ་བོ་ནི་ཁམས་གསུམ་པའི་མི་ཤེས་པ་སྟེ། དབྱེ་ན་ལས་རྒྱུ་འབྲས་དང༌། དེ་ཁོ་ནའི་དོན་ལ་རྨོངས་པའི་མ་རིག་པའོ། །འདུ་བྱེད་ཀྱི་ངོ་བོ་ནི་ཡང་སྲིད་འཕེན་པར་བྱེད་པའི་སེམས་པ་ཡིན་ལ། དབྱེ་ན་བསོད་ནམས་དང༌། བསོད་ནམས་མ་ཡིན་པ་དང༌། མི་གཡོ་བའི་འདུ་བྱེད་གསུམ་མོ། །རྣམ་པར་ཤེས་པ་ནི་ལས་ཀྱི་བག་ཆགས་དང་ལྡན་པའི་ཀུན་གཞིའི་རྣམ་ཤེས་ཏེ། དབྱེ་ན་བསོད་ནམས་ཀྱི་ལས་ཀྱིས་བག་ཆགས་དང་ལྡན་པ་ལ་སོགས་པ་གསུམ་མོ། །མིང་དག་གཟུགས་ཀྱི་ངོ་བོ་ནི་མངལ་གྱི་ནུར་ནུར་པོ་དང་རྣམ་ཤེས་ཚོགས་ནས་སྐྱེ་མཆེད་དྲུག་མ་དོད་ཀྱི་བར་ཡིན་ལ་དེའང་མིང་ནི་ཚོར་བ་འདུ་ཤེས་འདུ་བྱེད་རྣམ་ཤེས་ཏེ་མིང་བཞིའི་ཕུང་པོ་ཡིན་ལ། གཟུགས་ནི་ནུར་ནུར་པོ་ལ་སོགས་པའི་གནས་སྐབས་ཀྱི་གཟུགས་ཀྱི་ཕུང་པོ་ཡིན་ནོ། །དབྱེ་ན་བདེ་འགྲོ་དང་ངན་འགྲོའི་མིང་གཟུགས་སོ། །སྐྱེ་མཆེད་ ༼༡༤༩༽ དྲུག་གི་ངོ་བོ་ནི་མིང་དང་གཟུགས་འཕེལ་བ་ལ་བརྟེན་ནས་མིག་ལ་སོགས་པའི་སྐྱེ་མཆེད་དྲུག་གྲུབ་པ་སྟེ། དབྱེ་ན་བདེ་འགྲོ་དང་ངན་འགྲོའི་སྐྱེ་མཆེད་དྲུག་གོ །རེག་པའི་ངོ་བོ་ནི་ཡུལ་དང་དབང་པོ་དང་ཡིད་ལ་བྱེད་པ་གསུམ་འདུས་ནས་ཡུལ་ཡོངས་སུ་གཅོད་པའི་གནས་སྐབས་ཏེ། དབྱེ་ན་མིག་གི་འདུས་ཏེ་རེག་པ་ལ་སོགས་པ་དྲུག་གོ །ཚོར་བའི་ངོ་བོ་ནི་བདེ་སྡུག་ལ་སོགས་པ་ཡུལ་རྣམས་སུ་མྱོང་བ་སྟེ་དབྱེ་ན་མིག་གི་འདུས་ཏེ་རེག་པའི་རྐྱེན་གྱིས་ཚོར་བ་ལ་སོགས་པ་དྲུག་གོ །སྲེད་པའི་ངོ་བོ་ནི་ཚོར་བ་ལ་ལྷག་པར་ཆགས་པའི་འདོད་ཆགས་ཏེ། དབྱེ་ན་འདོད་པ་དང༌། གཟུགས་དང༌། གཟུགས་མེད་པ་ལ་སྲེད་པའོ། །ལེན་པའི་ངོ་བོ་ནི་ཚོར་བའི་རྒྱུ་ལུས་དང་ལོངས་སྤྱོད་མ་ཐོབ་པ་འཐོབ་པར་འདོད་པའི་འདུན་པ་དང་ཐོབ་པ་ལ་ལྷག་པར་ཆགས་པའི་འདོད་ཆགས་ཏེ། དབྱེ་ན་འདོད་ཁམས་ལ་སོགས་པ་གསུམ་འཐོབ་པར་འདོད་ཅིང་ཐོབ་པ་ལ་ཆགས་པའོ། །སྲིད་པའི་ངོ་བོ་ནི་རྣམ་ཤེས་ལས་ཀྱི་བག་ཆགས་དང་ལྡན་པ་དེ་སྲེད་ལེན་གཉིས་ཀྱིས་གསོས་པས་སྐྱེ་བ་ཕྱི་མ་འགྲུབ་ངེས་པའི་ལས་ནུས་པ་མཐུ་ཅན་དུ་གྱུར་པ་སྟེ།

དབྱེ་ན་འདོད་པའི་སྲིད་པ་ལ་སོགས་པ་གསུམ་མོ། །སྐྱེ་བའི་ངོ་བོ་ནི་མིང་གཟུགས་ལ་སོགས་པ་བཞི་པོ་དེ་སྔར་མ་བྱུང་བ་བྱུང་བའི་གནས་སྐབས་ཏེ། དབྱེ་ན་སྐད་ཅིག་དང༌། རྒྱུན་དང༌། ཉིང་མཚམས་སྦྱོར་བའི་སྐྱེ་བ་གསུམ་མོ། །རྒ་ཤིའི་ངོ་བོ་ནི་ཚེ་འདིས་བསྡུས་པའི་སྐྱེ་མཆེད་དྲུག་གི་རྒྱུན་གཞན་དུ་འགྱུར་བ་དང་རྒྱུན་ཆད་པ་སྟེ། རྒ་བ་ལ་གཞན་ཉིད་དང༌། གཞན་དུ་འགྱུར་བ་དང༌། ཉེ་བར་སྤྱད་པའི་རྒས་པ་སྟེ་གསུམ་དང༌། འཆི་བ་ལ་དགེ་བ་དང༌། ༼༡༥༠༽ མི་དགེ་བ་དང༌། ལུང་མ་བསྟན་གྱི་སེམས་ཡོད་པས་འཆི་བ་དང་གསུམ་མོ། །འདི་གཉིས་ཡན་ལག་གཅིག་ཏུ་བྱེད་པའི་རྒྱུ་མཚན་ནི་ཀུན་ལས་བཏུས་ཀྱི་འགྲེལ་པར་རྒ་བ་དང་འཆི་བ་ཡན་ལག་གཅིག་ཏུ་བྱ་བ་ནི་རྒ་བ་མེད་པར་འཆི་བ་སྲིད་པའི་ཕྱིར་ཞེས་བཤད་དོ། །གསུམ་པ་ནི་ཀུན་ལས་བཏུས་པར། ཡན་ལག་ཀུན་ནས་ཉོན་མོངས་པར་བསྡུ་བས་ཇི་ལྟ་བུ་ཞེ་ན། མ་རིག་པ་གང་ཡིན་པ་དང༌། སྲེད་པ་གང་ཡིན་པ་དང་ལེན་པ་གང་ཡིན་པ་འདི་ནི་ཉོན་མོངས་པའི་ཀུན་ནས་ཉོན་མོངས་པར་བསྡུའོ། །འདུ་བྱེད་གང་ཡིན་པ་དག་དང༌། རྣམ་པར་ཤེས་པ་གང་ཡིན་པ་དག་དང༌། སྲིད་པ་གང་ཡིན་པ་འདི་ནི་ལས་ཀྱི་ཀུན་ནས་ཉོན་མོངས་པར་བསྡུའོ། །ལྷག་མ་ནི་ཚེའི་ཀུན་ནས་ཉོན་མོངས་པར་བསྡུའོ་ཞེས་གསུངས་ལ་རྟེན་ཅིང་འབྲེལ་བར་འབྱུང་བའི་སྙིང་པོ་ལས་ནི། དང་པོ་བརྒྱད་པ་དགུ་ཉོན་མོངས། །གཉིས་པ་བཅུ་པ་ལས་ཡིན་ཏེ། །ལྷག་མ་རྣམས་ནི་སྡུག་བསྔལ་ཡིན། །ཞེས་སོ། །བཞི་པ་ནི། མ་རིག་པ་དང་འདུ་བྱེད་དང་རྣམ་པར་ཤེས་པ་ནི་འཕེན་བྱེད་ཀྱི་རྒྱུ་ཡིན་ལ། སྲེད་ལེན་སྲིད་པ་གསུམ་ནི་འགྲུབ་བྱེད་ཀྱི་རྒྱུ་ཡིན་པས་རྒྱུ་དྲུག་ཡིན་ཞིང༌། མིང་གཟུགས་དང་སྐྱེ་མཆེད་དྲུག་དང་རེག་པ་དང་ཚོར་བ་ནི་འཕངས་པའི་འབྲས་བུ་ཡིན་ལ། སྐྱེ་བ་དང་རྒ་ཤི་ནི་མངོན་པར་འགྲུབ་པའི་འབྲས་བུ་ཡིན་པས་འབྲས་བུ་ཡང་དྲུག་ཡིན་ནོ། །ལྔ་པ་ནི་ཤིན་ཏུ་མྱུར་ན་འདི་དང་བར་དོ་དང་ཕྱི་མ་གསུམ་ལ་ཡན་ལག་བཅུ་གཉིས་ཚང་བ་གཅིག་རྫོགས་ཏེ་འདི་ལྟར་ཚེ་འདིར་མ་རིག་པས་ཀུན་ནས་བསླང་སྟེ་བསོད་ནམས་ལ་སོགས་པའི་ལས་བསགས་ནས།

ལས་དེའི་བག་ཆགས་ཀུན་གཞི་ལ་ ༼༡༥༡༽ བཞག་པ་དེ་སྲེད་ལེན་གཉིས་ཀྱིས་གསོས་པས་བར་དོའི་ཚེ་གཞུག་ཚུན་ཆད་ལ་སྲིད་པ་ལས་ནུས་པ་མཐུ་ཅན་འགྲུབ་ལ། དེ་ལ་བརྟེན་ནས་ཚེ་ཕྱི་མ་ལ་མིང་གཟུགས་དང་སྐྱེ་མཆེད་དྲུག་དང་རེག་པ་དང་ཚོར་བ་འགྲུབ་ཅིང་སྐྱེ་བ་དང་རྒ་ཤི་ཡང་བཞི་པོ་དེ་དག་གི་གནས་སྐབས་ཡིན་པའི་ཕྱིར་རོ། །ཡན་ལག་བཅུ་གཉིས་མ་ཚང་བའི་རྒྱུ་འབྲས་ཚར་གཅིག་ནི་ཚེ་གཉིས་ལ་ཡང་རྫོགས་པ་སྲིད་དེ། གཟུགས་མེད་དུ་སྐྱེ་ན་བར་དོ་མེད་པའི་ཕྱིར་རོ། །བུལ་བའི་ཚེའི་གྲངས་ནི་ངེས་པ་མེད་དེ། ལས་འགའ་ཞིག་གི་འབྲས་བུ་བསྐལ་པ་མང་པོ་ནས་གདོད་འགྲུབ་པ་ཡང་ཡོད་དེ། ལས་བརྒྱ་པ་ལས། ལུས་ཅན་དག་གི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། །ཚོགས་ཤིང་དུས་ལ་བབ་པ་ན། །འབྲས་བུ་ཉིད་དུ་སྨིན་པར་འགྱུར། །ཞེས་གསུངས་པ་ལྟར་རོ། །གཉིས་པ་སྡུག་བསྔལ་དང་ཕྱིན་ཅི་ལོག་ལས་སྐྱོབ་པ་ནི། སངས་རྒྱས་ཀྱིས་མཐུས་ལོང་བས་མིག་དང༌། འོན་པས་རྣ་བ་དང༌། སེམས་འཁྲུགས་པ་རྣམས་ཀྱིས་དྲན་པ་ཐོབ་པ་ལ་སོགས་པ་འཚེ་བ་ཐམས་ཅད་ལས་སྐྱོབ་པ་དང༌། འོད་ཟེར་བཀྱེ་བས་ངན་སོང་དུ་སྐྱེས་པ་རྣམས་ངན་སོང་ལས་ཐར་ཅིང་ཕྱིས་དེར་མི་འགྲོ་བར་མཛད་པས་ངན་སོང་ལས་སྐྱོབ་པ་དང༌། བདེ་འགྲོ་དང་ཐར་པའི་ལམ་ཕྱིན་ཅི་མ་ལོག་པ་བསྟན་པས་བདེ་འགྲོ་དང་ཐར་པའི་ཐབས་མ་ཡིན་པ་མུ་སྟེགས་བྱེད་ཀྱི་ལྟ་སྤྱོད་ངན་པ་ལས་སྐྱོབ་པ་དང༌། འཇིག་ཚོགས་ནི་ཉེར་ལེན་གྱི་ཕུང་པོ་ཡིན་ལ་དེ་ལ་བདག་གམ་བདག་གིར་ལྟ་བ་ནི་འཇིག་ཚོགས་ལ་ལྟ་བ་ཞེས་བྱ་སྟེ། ཉན་རང་གི་མྱང་འདས་ལ་བཀོད་ནས་འཇིག་ཚོགས་དང་དེར་ལྟ་ 

༼༡༥༢༽ བ་ལས་སྐྱོབ་པ་དང༌། མ་ངེས་པའི་རིགས་ཅན་ཐེག་ཆེན་དུ་ངེས་པ་ལ་བཀོད་ནས་ཐེག་པ་དམན་པ་ལས་སྐྱོབ་པར་མཛད་དེ། དེའི་ཕྱིར་ན་སངས་རྒྱས་དེ་སྐྱབས་ཀྱི་དམ་པ་ཡིན་ནོ། །གསུམ་པ་དེ་ཉིད་ཀྱི་ཕྱིར་སྐྱབས་མཆོག་ཏུ་བསྒྲུབ་པ་ནི། སངས་རྒྱས་ཉིད་དེ་དེ་ནི་གཞན་གྱིས་བསྐྱབ་པར་མི་ནུས་པ་རྣམས་ལས་སྐྱོབ་པས་ན་ཉན་རང་ལ་སོགས་པ་གཞན་དག་དང་མི་མཉམ་པའི་སྐྱབས་དཔེ་མེད་པ་མཆོག་ཏུ་འདོད་དེ། རྒྱུ་མཚན་ནི་དབང་པོ་ཉམས་པ་ལ་སོགས་པ་སྣ་ཚོགས་པས་འཇིག་པར་འགྱུར་བ་དང༌། འཇིག་ཚོགས་དེར་ལྟ་བ་དང་བཅས་པ་དང༌། ཐེག་པ་དམན་པ་དང༌། ངན་སོང་གི་སྡུག་བསྔལ་རྣམ་པ་མང་པོ་དང༌། བདེ་འགྲོ་དང་ཐར་པའི་ཐབས་མ་ཡིན་པའི་ལམ་ངན་པར་སོང་བ་རྣམས་དང༌། སྐྱེ་བ་དང་འཆི་བས་ཚེའི་ཀུན་ནས་ཉོན་མོངས་པ་དང༌། འདོད་ཆགས་ལ་སོགས་པ་ཉོན་མོངས་པའི་ཀུན་ནས་ཉོན་མོངས་པ་དང༌། མཚམས་མེད་པ་ལ་སོགས་པ་ལས་ཀྱི་ཀུན་ནས་ཉོན་མོངས་པ་རྣམས་ཀུན་ལས་བསྲུང་བར་མཛད་པའི་ཕྱིར་རོ། །བཞི་པ་སྐྱབས་མཆོག་ཏུ་གྲུབ་པའི་རྒྱུ་མཚན་ནི། རང་དོན་མཐར་ཐུག་པ་སྟོབས་དང་མི་འཇིགས་པ་ལ་སོགས་པ་སངས་རྒྱས་ཀྱི་ཆོས་ཀྱིས་ཡོངས་སུ་རྫོགས་པའི་སྐུ་གང་ཡིན་པ་དང༌། གཞན་དོན་མཐར་ཐུག་པ་དམ་པའི་ཆོས་ལ་སེམས་ཅན་རྣམས་རབ་ཏུ་འདུལ་བ་མཁྱེན་པ་གང་ཡིན་པ་དང༌། འགྲོ་བ་ཀུན་ལ་སྙིང་བརྩེ་བའི་སྟོབས་ཀྱིས་ཡོན་ཏན་ཐམས་ཅད་རྫོགས་པའམ་འཁོར་འདས་གཉིས་ཀྱི་ཕ་རོལ་ཏུ་ཕྱིན་པ་གང་ཡིན་པ་དེ་ནི་སངས་རྒྱས་ཉིད་ཡིན་ཏེ། དེའི་ཕྱིར་སངས་རྒྱས་དེ་འདིར་སྐྱབས་ཀྱི་ ༼༡༥༣༽ མཆོག་ཏུ་འདོད་དོ། །ལྔ་པ་སྐྱབས་ཀྱི་བྱེད་པ་མདོར་བསྡུ་པ་ནི། དུས་འཇིག་རྟེན་ཇི་སྲིད་གནས་ཀྱི་བར་དུ་སེམས་ཅན་ཐམས་ཅད་ཀྱི་གནོད་པ་བཟློག་ཅིང་ཕུན་སུམ་ཚོགས་པ་རྣམས་འབྱོར་བར་འགྱུར་པའི་བྱ་བ་མཛད་པའི་ཕྱིར་སངས་རྒྱས་དེ་ནི་སྐྱབས་ཆེན་པོ་ཉིད་དུ་འདོད་དོ། །གཉིས་པ་གནས་གྱུར་ཕུན་སུམ་ཚོགས་པ་ལ་བཞི་སྟེ།

གནས་གྱུར་གྱི་རང་བཞིན། དེ་གཞན་ལས་ཁྱད་པར་དུ་འཕགས་པར་བསྟན་པ། དེའི་ཡོན་ཏན་གྱི་དབྱེ་བ། དེའི་རང་བཞིན་དུ་གྱུར་པའི་སངས་རྒྱས་ཀྱི་ཕྲིན་ལས་ཀྱིས་སེམས་ཅན་ལ་ཁྱབ་པར་བསྟན་པའོ། །དང་པོ་ནི་ཕུང་པོ་ལྔའམ་ཀུན་གཞིའི་རྣམ་ཤེས་གང་ལ་སྤང་བྱ་ཉོན་མོངས་པ་དང་ཤེས་བྱའི་སྒྲིབ་པའི་ས་བོན་དུས་རིང་པོ་ཐོག་མ་མེད་པ་ནས་རང་སྤོང་བྱེད་ཀྱི་གཉེན་པོ་མ་ཐོབ་ཀྱི་བར་དུ་རྟག་ཏུ་ལྡན་པ་དེ། སྤོང་བར་བྱེད་པའི་གཉེན་པོ་ས་བཅུའི་ཡེ་ཤེས་ཤིན་ཏུ་རྒྱ་ཆེ་བ་རྣམ་པ་ཀུན་དེ་ཐམས་ཅད་ཀྱིས་རབ་ཏུ་བཅོམ་པར་གྱུར་ཅིང༌། ངོ་བོ་ཀུན་གཞི་ལ་སོགས་པ་གནས་གཞན་དུ་གྱུར་པའི་ཆོས་དཀར་པོ་མེ་ལོང་ལྟ་བུའི་ཡེ་ཤེས་ལ་སོགས་པ་ཉན་རང་རྣམས་ལ་ཡང་མེད་པའི་ཡོན་ཏན་མཆོག་དང་ལྡན་པ་དེ་དག་ཐོབ་པ་ནི་སངས་རྒྱས་ཉིད་ཡིན་ཏེ། དེ་ནི་རྒྱུ་འཕགས་པའི་མཉམ་བཞག་རྣམ་པར་མི་རྟོག་པའི་ཡེ་ཤེས་རབ་ཏུ་དག་པ་དང༌། དེའི་རྗེས་ལས་ཐོབ་པ་ཤིན་ཏུ་ཡུལ་ཆེན་ཏེ་ཤེས་བྱ་མཐའ་ཡས་པའི་ཡུལ་ཅན་གྱི་ཡེ་ཤེས་ཀྱི་ལམ་གཉིས་ཀྱིས་འཐོབ་བོ། །གཉིས་པ་ནི་དེ་བཞིན་གཤེགས་པ་དེ་ནི་སྒྲིབ་གཉིས་ཀྱིས་དག་པའི་ཟག་མེད་ཀྱི་དབྱིངས་དེར་བཞུགས་ནས་དཔེར་ན་རིའི་དབང་པོ་མཐོན་པོ་རི་རབ་ཀྱི་སྟེང་དུ་བཞུགས་ནས་ ༼༡༥༤༽ དམའ་བ་གླིང་བཞི་ལ་སོགས་པ་མང་པོ་ལ་ལྟ་བ་ལྟར་འགྲོ་བ་རྣམས་ལ་མངོན་པར་གཟིགས་ནས་ཞི་བ་ལ་མངོན་པར་དགའ་བའི་འགྲོ་བ་ཉན་རང་རྣམས་ལའང་ཐུགས་རྗེ་སྐྱེ་ན། སྲིད་པ་ལ་མངོན་པར་དགའ་བའི་སྐྱེ་བོ་གཞན་ལ་ཐུགས་རྗེ་སྐྱེ་བ་ལྟ་ཅི་སྨྲོས་ཏེ་ཐུགས་ཤིན་ཏུ་བརྩེའོ། །འོ་ན་དེ་བཞིན་གཤེགས་པ་ཞེས་བྱ་བའི་དོན་ཅི་ཡིན་ཞེ་ན། བྱང་ས་ལས། དེ་ལ་ཕྱིན་ཅི་མ་ལོག་པ་གསུང་པས་ན་དེ་བཞིན་གཤེགས་པ་ཞེས་བྱའོ། །ཐོབ་པར་བྱ་བའི་དོན་ཐམས་ཅད་བརྙེས་པ་དང༌། བསོད་ནམས་ཀྱི་ཞིང་བླ་ན་མེད་པ་ཡིན་པའི་ཕྱིར་མཆོད་པར་འོས་པ་ཡང་ཡིན་པས་ན་དགྲ་བཅོམ་ཞེས་བྱའོ། །ཆོས་རྣམས་ཇི་ལྟ་བ་བཞིན་དུ་དོན་དམ་པར་ཐུགས་སུ་ཆུད་པས་ན་ཡང་དག་པར་རྫོགས་པའི་སངས་རྒྱས་ཞེས་བྱའོ། །རིག་པ་གསུམ་དང་མདོ་ལས་ཇི་སྐད་གསུངས་པའི་ཞབས་ལྷག་མཐོང་དང་ཞི་གནས་དང་དེ་གཉིས་ཀའི་ཕྱོགས་དང་ཤིན་ཏུ་ལྡན་པས་ན་རིག་པ་དང་ཞབས་སུ་ལྡན་པ་ཞེས་བྱའོ། །མཆོག་ཏུ་ཁྱད་ཞུགས་པར་གཤེགས་པ་དང་མི་ལྡོག་པར་གཤེགས་པས་ན་བདེ་བར་གཤེགས་པ་ཞེས་བྱའོ། །སེམས་ཅན་གྱི་ཁམས་དང་འཇིག་རྟེན་གྱི་ཁམས་ཀྱི་ཀུན་ནས་ཉོན་མོངས་པ་དང་རྣམ་པར་བྱང་བའི་རྣམ་པ་ཐམས་ཅད་མཁྱེན་པས་ན་འཇིག་རྟེན་མཁྱེན་པ་ཞེས་བྱའོ། །སེམས་ཅན་འདུལ་བའི་ཐབས་ཐམས་ཅད་མཁྱེན་པ་དང་འཇིག་རྟེན་དུ་སྐྱེས་བུར་གྱུར་པ་གཅིག་པུ་བྱུང་བས་ན་སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ་ཞེས་བྱའོ། །མིག་ལྟར་གྱུར་པའི་ཕྱིར།

ཡེ་ཤེས་དེ་དོན་དང་ཆོས་སུ་གྱུར་བའི་ཕྱིར། དོན་གསལ་བར་གཏན་ལ་འབེབས་པའི་ཕྱིར། དོན་ཐམས་ཅད་སྟོན་པའི་ཕྱིར། མ་ ༼༡༥༥༽ རྟོགས་པའི་དོན་རྟོགས་པར་མཛད་པའི་ཕྱིར། ཐེ་ཚོམ་སྐྱེས་པ་གཅོད་པར་མཛད་པའི་ཕྱིར། ཟབ་མོའི་གནས་རྣམས་རྣམ་པར་འགྲོལ་བའི་ཕྱིར། ཡོངས་སུ་བྱང་བར་མཛད་པའི་ཕྱིར། ཆོས་ཐམས་ཅད་ཀྱི་རྩ་བ་ཡིན་པའི་ཕྱིར་འདྲེན་པ་ཡིན་པའི་ཕྱིར། ལྷ་དང་མི་རྣམས་ལ་སྡུག་བསྔལ་ཐམས་ཅད་ལས་འབྱུང་བ་ཡང་དག་པར་སྟོན་ཅིང་རྣམ་པར་བརྗོད་པས་ན་དེའི་ཕྱིར་ལྷ་དང་མི་རྣམས་ཀྱི་སྟོན་པ་ཞེས་བྱའོ། །དོན་དང་ལྡན་པའི་ཆོས་ཀྱི་ཚོགས་དང༌། དོན་དང་མི་ལྡན་པའི་ཆོས་ཀྱི་ཚོགས་དང༌། དོན་དང་ལྡན་པ་ཡང་མ་ཡིན་དོན་དང་མི་ལྡན་པ་ཡང་མ་ཡིན་པའི་ཆོས་ཀྱི་ཚོགས་མཐའ་དག་རྣམ་པ་ཐམས་ཅད་དུ་མངོན་པར་རྫོགས་པར་ཐུགས་སུ་ཆུད་པས་ན་སངས་རྒྱས་ཞེས་བྱའོ། །བདུད་དཔུང་དང་བཅས་པ་ཐམས་ཅད་ཀྱི་གཡུལ་ཆེན་པོ་བཅོམ་པས་ན་བཅོམ་ལྡན་འདས་ཞེས་བྱའོ་ཞེས་གསུངས་སོ། །གསུམ་པ་ནི་སངས་རྒྱས་ཀྱི་གནས་གྱུར་དེ་ལ་ཕྱེ་ན་བཅུ་སྟེ། གཞན་དོན་ལ་འཇུག་པ་དང༌། ཆོས་ཐམས་ཅད་ལས་ཁྱད་པར་དུ་འཕགས་པའི་ཕྱིར་རབ་ཏུ་འཇུག་པ་དང༌། མཛོད་ལས། ཕྲ་རྒྱས་སྤངས་པ་མ་ཡིན་དང༌། །ཡུལ་ནི་ཉེ་བར་གནས་པ་དང༌། །ཚུལ་བཞིན་མ་ཡིན་ཡིད་བྱེད་ལས། །ཉོན་མོངས་རྒྱུ་ནི་ཚང་བ་ཡིན། །ཞེས་པའི་ཉོན་མོངས་པའི་རྒྱུ་ལ་མི་འཇུག་པ་དང༌། ཀུན་ནས་ཉོན་མོངས་པ་ལས་ལྡོག་པ་དང༌། རྒྱུད་བླ་ལས། རྒྱུ་མཐའ་ཡས་དང་སེམས་ཅན་ཟད་མེད་དང༌། །བརྩེ་དང་འཕྲུལ་དང་མཁྱེན་པ་ཕུན་ཚོགས་ལྡན། །ཆོས་ཀྱི་དབང་ཕྱུག་འཆི་བའི་བདུད་བཅོམ་དང༌། །ངོ་བོ་མེད་ཕྱིར་འཇིག་རྟེན་མགོན་པོ་རྟག །ཅེས་ ༼༡༥༦༽ པ་ལྟར་རྟག་ཏུ་སེམས་ཅན་གྱི་དོན་ལ་ཀུན་ཏུ་འཇུག་པ་དང༌། མངོན་པར་རྫོགས་པར་བྱང་ཆུབ་པ་དང་མྱ་ངན་ལས་འདས་པ་སྟོན་པ་གཉིས་ལ་འཇུག་པ་དང༌། ཤེས་རབ་དང་སྙིང་རྗེས་སྲིད་ཞི་གཉིས་ལ་མི་གནས་པས་འདུས་བྱས་དང་འདུས་མ་བྱས་མི་གཉིས་པར་འཇུག་པ་དང༌།

ཉན་རང་རྣམས་དང་ལས་དང་ཉོན་མོངས་པ་ལས་གྲོལ་བར་འདྲ་བས་མཉམ་པར་འཇུག་པ་དང༌། སྟོབས་དང་མི་འཇིག་པ་ལ་སོགས་པས་ཉན་རང་ལས་ཁྱད་པར་དུ་འཕགས་པར་འཇུག་པ་དང༌། ཐེག་པ་ཐམས་ཅད་སྟོན་པས་ཕྲིན་ལས་ཀུན་ཏུ་འགྲོ་བ་སྟེ། རྣམ་པ་བཅུའི་བདག་ཉིད་ནི་དེ་བཞིན་གཤེགས་པ་རྣམས་ཀྱི་གནས་ཡོངས་སུ་གྱུར་པའི་དབྱེ་བར་འདོད་དོ། །བཞི་པ་ལ་དངོས་དང་རྩོད་པ་སྤོང་བ་གཉིས་ལས། དངོས་ནི་ཇི་ལྟར་ནམ་མཁའ་དུས་རྟག་ཏུ་ཡུལ་ཀུན་ཏུ་སོང་བར་འདོད་པ་དེ་བཞིན་དུ་སངས་རྒྱས་ཀྱི་ཕྲིན་ལས་དེ་ཡང་དུས་རྟག་ཏུ་ཡུལ་ཀུན་ཏུ་སོང་བར་འདོད་ཅེས་བསྟན་ནས། དེའི་དོན་བཤད་པ་ནི་ཇི་ལྟར་ནམ་མཁའ་དེ་གཟུགས་སུ་གྱུར་པ་བུམ་པ་ལ་སོགས་པ་ཐམས་ཅད་ཀྱི་ཕྱི་ནང་ཀུན་ཏུ་སོང་བ་དེ་བཞིན་དུ་སངས་རྒྱས་ཀྱི་ཕྲིན་ལས་དེ་ཡང་ས་དང་པོར་བདག་དང་སེམས་ཅན་ཐམས་ཅད་མཉམ་པ་ཉིད་དུ་རྟོགས་པ་དེ་མཐར་ཕྱིན་པའི་སྟོབས་ཀྱིས་སེམས་ཅན་གྱི་ཚོགས་ཀུན་ལ་མཉམ་པ་ཉིད་དུ་འོང་བ་ཡིན་ཏེ། མངོན་རྟོགས་རྒྱན་ལས། དེ་ལྟར་མཛད་པ་རྒྱ་ཆེའི་ཕྱིར། །སངས་རྒྱས་ཁྱབ་པར་ངེས་པར་བརྗོད། །ཅེས་གསུངས་པ་བཞིན་ནོ། །རྩོད་པ་སྤང་བ་ནི་འོ་ན་སངས་རྒྱས་ཀྱི་ཕྲིན་ལས་ཀྱི་ཐམས་ཅད་ལ་ཁྱབ་པའི་ཕྱིར་སེམས་ཅན་ཐམས་ཅད་ལ་སངས་རྒྱས་ཀྱི་སྐུ་སྣང་བར་འགྱུར་རོ་ཞེ་ན། ཇི་ལྟར་ཏེ་དཔེར་ ༼༡༥༧༽ ན་སྣོད་ཆུས་གང་བ་ཐམས་ཅད་དུ་ཟླ་བའི་གཟུགས་བརྙན་འཆར་ཡང་ཆུའི་སྣོད་ཆག་པ་ན་སྣོད་དེ་ཉིད་ན་ཆུ་མེད་པའི་སྐྱོན་གྱིས་དེར་ཟླ་བའི་གཟུགས་བརྙན་མི་སྣང་བ་དེ་བཞིན་དུ་སེམས་ཅན་ངན་པ་རྣམས་ལ་རང་གི་ལས་དང་ཉོན་མོངས་པའི་ཉེས་པས་སངས་རྒྱས་ཀྱི་གཟུགས་ཀྱང་མི་སྣང་ངོ༌། །དེས་ན་རང་གི་ཉེས་པས་ཡིན་གྱི་སངས་རྒྱས་ཀྱིས་ཉེ་རིང་མཛད་པ་མ་ཡིན་ནོ་ཞེས་བྱ་བའི་དོན་ཏོ། །མངོན་རྟོགས་རྒྱན་ལས། ལྷ་ཡི་རྒྱལ་པོས་ཆར་ཕབ་ཀྱང༌། །ས་བོན་མི་རུང་མི་འཁྲུངས་ལྟར། །སངས་རྒྱས་རྣམས་ནི་བྱོན་གྱུར་ཀྱང༌། །སྐལ་པ་མེད་པས་བཟང་མི་མྱོང༌། །ཞེས་གསུངས་པ་ལྟར་རོ། །འོ་ན་སངས་རྒྱས་མྱ་ངན་ལས་འདས་པ་ན་ཕྲིན་ལས་རྒྱུན་ཆད་པས་རྟག་ཏུ་སོང་བར་མི་འཐད་དོ་ཞེ་ན།

ཇི་ལྟར་མེ་ནི་བུད་ཤིང་ཡོད་པ་གཞན་དུ་འབར་ཞིང་བུད་ཤིང་མེད་པ་ན་གཞན་དུ་ཞི་བར་འགྱུར་བ་ལྟར་དེ་བཞིན་དུ་སངས་རྒྱས་རྣམས་ལ་ཡང་གདུལ་བྱ་ཡོད་པར་ཕྲིན་ལས་སྣང་བ་དང་མེད་པར་མི་སྣང་བར་ཤེས་པར་བྱ་སྟེ། ཐེག་བསྡུས་ལས། ལ་ལར་རྫོགས་པར་བྱང་ཆུབ་སྟོན། །ལ་ལར་མེ་བཞིན་མྱ་ངན་འདའ། །ནམ་ཡང་མེད་པ་མ་ཡིན་ཏེ། །དེ་བཞིན་གཤེགས་པ་རྟག་པའི་སྐུ། །ཞེས་གསུངས་པ་བཞིན་ནོ། །འོ་ན་སྤྲུལ་སྐུ་དེ་མྱ་ངན་ལས་འདའ་བར་སྟོན་པའི་རྒྱུ་མཚན་གང་ཡིན་ཞེ་ན། དེ་ཉིད་ལས། མཛད་པ་རྫོགས་པར་གྱུར་པའི་ཕྱིར། །ཞི་བ་མི་འདོད་བཟློག་པའི་ཕྱིར། །སངས་རྒྱས་བརྙས་པ་བཟློག་པའི་ཕྱིར། །སྤྲོ་བ་བསྐྱེད་པར་བྱ་བའི་ཕྱིར། །སོ་སོ་རང་བརྩོན་བརྩམ་བྱའི་ཕྱིར། །མྱུར་དུ་ཡོངས་སུ་ ༼༡༥༨༽ སྨིན་པའི་ཕྱིར། །སངས་རྒྱས་རྣམས་ནི་སྤྲུལ་པའི་སྐུ། །གཏན་དུ་བཞུགས་པར་མི་བཞེད་དོ། །ཞེས་སོ། །གསུམ་པ་མཛད་པ་ཕུན་སུམ་ཚོགས་པ་ལ་གཉིས་ཏེ། ལྷུན་གྱིས་གྲུབ་པ་དང༌། རྒྱུན་མི་ཆད་པའོ། །དང་པོ་ལ་གཉིས་ལས། གསུང་གི་ཕྲིན་ལས་ལྷུན་གྱིས་གྲུབ་པ་ནི། ཇི་ལྟར་སུམ་ཅུ་རྩ་གསུམ་པའི་ལྷའི་ཆོས་ཀྱི་རྔ་དེ་སྐྱེས་བུས་མ་བརྡུངས་ཀྱང་དེ་ལས་མི་རྟག་པ་ལ་སོགས་པ་སྟོན་པའི་སྒྲ་ཀུན་ཏུ་འབྱུང་བ་ལྟར་དེ་བཞིན་དུ་རྒྱལ་བ་རྣམས་ཀྱང་ངས་ཆོས་འདི་དང་འདི་བཤད་པར་བྱའོ་སྙམ་པའི་རྣམ་པར་རྟོག་པའི་གཟོ་མེད་པར་ཡང་གདུལ་བྱ་དང་མཐུན་པའི་ཆོས་བཤད་པ་དག་ནི་ཀུན་ཏུ་འབྱུང་སྟེ། རྒྱུད་བླ་ལས། ཇི་ལྟར་ལྷ་ནང་ལྷ་རྣམས་ཀྱི། །སྔོན་གྱི་དཀར་པོའི་མཐུ་ཡིས་ནི། །འབད་དང་གནས་དང་ཡིད་གཟུགས་དང༌། །རྣམ་པར་རྟོག་པ་མེད་བཞིན་དུ། །མི་རྟག་སྡུག་བསྔལ་བདག་མེད་དང༌། །ཞི་བའི་སྒྲ་ཡིས་བག་མེད་པའི། །ལྷ་རྣམས་ཐམས་ཅད་ཡང་དང་ཡང༌། །ཆོས་ཀྱི་རྔ་ཡིས་བསྐུལ་བྱེད་ལྟར། །དེ་བཞིན་ཁྱབ་བདག་འབད་སོགས་དང༌། །བྲལ་ཡང་འགྲོ་བ་མ་ལུས་པ། །སངས་རྒྱས་གསུང་གིས་ཁྱབ་མཛད་དེ། །སྐལ་ལྡན་རྣམས་ལ་ཆོས་སྟོན་ཏོ། །ཞེས་གསུངས་པ་ལྟར་རོ། །སྐུའི་མཛད་པ་ལྷུན་གྱིས་གྲུབ་པ་ནི།

ཇི་ལྟར་ནོར་བུ་རིན་པོ་ཆེ་དེ་འབད་རྩོལ་མེད་པར་རང་གི་འོད་སྟོན་ཅིང་དགོས་འདོད་སྒྲུབ་པ་ལྟར་དེ་བཞིན་དུ་སངས་རྒྱས་ཀྱང་རྣམ་པར་རྟོག་པའི་གཟོ་མེད་པར་མཛད་པ་རྒྱ་ཆེན་པོ་ངེས་པར་སྟོན་ཅིང་གདུལ་བྱ་རྣམས་སྨིན་གྲོལ་ལ་འགོད་པར་མཛད་དོ། །གཉིས་པ་ནི། ཇི་ལྟར་ནམ་ ༼༡༥༩༽ མཁའ་ལ་འཇིག་རྟེན་གྱི་འཇིག་ཆགས་ལ་སོགས་པའི་བྱ་བ་རྒྱུན་མི་ཆད་པར་སྣང་བ་དེ་བཞིན་དུ་ཟག་པ་མེད་པའི་དབྱིངས་ན་ཡང་རྒྱལ་བའི་མཛད་པ་རྒྱུན་མི་ཆད་པར་སྣང་ངོ་ཞེས་བསྟན་ནས། དེ་ཉིད་བཤད་པ་ནི་ཇི་ལྟར་ནམ་མཁའ་ལ་དུས་རྟག་ཏུ་འཇིག་རྟེན་གྱི་བྱ་བ་ཉམས་པ་སྟེ་སྟོངས་ཤིང༌། འབྱུང་བ་སྟེ་ཡང་ཆགས་པ་ལྟར་དེ་བཞིན་དུ་ཟག་པ་མེད་པའི་དབྱིངས་ན་ཡང་སངས་རྒྱས་ཀྱི་ཕྲིན་ལས་གདུལ་བྱ་ཡོད་པར་སྐྱེ་ཞིང་མེད་པར་འབྲི་བར་སྟོན་ནོ། །བཞི་པ་དོན་གཉིས་ཕུན་སུམ་ཚོགས་པ་ལ་གཉིས་ཏེ། རང་དོན་དང༌། གཞན་དོན་ཕུན་སུམ་ཚོགས་པའོ། །དང་པོ་ལ་གཉིས་ཏེ། ཟབ་པ་དང༌། རྒྱ་ཆེ་བའོ། །དང་པོ་ལ་གཉིས་ཏེ། རྒྱས་པར་བཤད་པ་དང༌། མཇུག་བསྡུ་བའོ། །དང་པོ་ལ་གསུམ་སྟེ། མཚན་ཉིད་དང༌། གནས་པ་དང༌། ཕྲིན་ལས་ཟབ་པའོ། །དང་པོ་ལ་བཞི་སྟེ། རྣམ་པར་དག་པ་དང༌། བདག་མཆོག་དང༌། ལུང་དུ་མི་སྟོན་པ་དང༌། རྣམ་པར་གྲོལ་བའི་མཚན་ཉིད་ཟབ་པའོ། །དང་པོ་ནི་རྒྱུད་བླར། ཉེས་པ་གློ་བུར་དང་ལྡན་དང༌། །ཡོན་ཏན་རང་བཞིན་ཉིད་ལྡན་ཕྱིར། །ཇི་ལྟར་སྔར་བཞིན་ཕྱིས་དེ་བཞིན། །འགྱུར་བ་མེད་པའི་ཆོས་ཉིད་དོ། །ཞེས་གསུངས་པ་ལྟར་སྔ་མ་སོ་སོའི་སྐྱེ་བོའི་ཆོས་ཉིད་དང་ཕྱི་མ་སངས་རྒྱས་ཀྱི་ཆོས་ཉིད་རང་བཞིན་གྱིས་དག་པར་ཁྱད་པར་མེད་པས་སྔར་མ་དག་པ་ཞིག་ཕྱིས་དག་པ་ཡང་མ་ཡིན་ལ། དེ་བཞིན་ཉིད་དེ་སྒྲིབ་པ་ཀུན་གྱི་དྲི་མ་མེད་པར་གྱུར་པ་ནི་སངས་རྒྱས་སུ་འདོད་པས་སངས་རྒྱས་པ་ན་གློ་བུར་གྱི་དྲི་མས་མ་དག་པ་ཡང་མ་ཡིན་ནོ། །གཉིས་པ་ནི་རང་བཞིན་སྟོང་པ་ཉིད་དེ་ནི་གློ་བུར་གྱི་ ༼༡༦༠༽

དྲི་མས་རྣམ་པར་དག་པ་ན་གང་ཟག་དང་ཆོས་ཀྱི་བདག་མེད་མཆོག་གི་བདག་ཉིད་ལ་བདག་མེད་མཆོག་གི་བདག་ཅེས་བྱ་སྟེ། དེའང་དཔེར་ན་ས་སྲ་བའི་བདག་ཉིད་ཅེས་པ་ལྟར་བདག་མེད་པའི་བདག་ཉིད་ཅེས་བྱ་བ་ཡིན་ནོ། །དེ་ཐོབ་པས་ན་སངས་རྒྱས་རྣམས་ཀྱིས་གློ་བུར་གྱི་དྲི་མས་དག་པའི་བདག་ཐོབ་པའི་ཕྱིར་བདག་ཉིད་ཆེན་པོ་སངས་རྒྱས་ཀྱི་བདག་མཆོག་གི་ཕ་རོལ་ཏུ་ཕྱིན་པ་ཞེས་བྱ་བར་འགྱུར་ཏེ། རྒྱུད་བླ་ལས། གཙང་བདག་བདེ་དང་རྟག་ཉིད་ཀྱི། །ཡོན་ཏན་ཕ་རོལ་ཕྱིན་པ་འབྲས། །ཞེས་གསུངས་པ་ཡིན་ནོ། །འགྲེལ་ཆེན་ལས། དེའི་ཚེ་སངས་རྒྱས་རྣམས་བདག་ཉིད་ཆེན་པོའི་བདག་ཏུ་འགྱུར་བ་ཞེས་བྱའོ་ཞེས་འབྱུང་ངོ༌། །གསུམ་པ་དག་པ་གཉིས་ལྡན་སངས་རྒྱས་སུ་འདོད་པ་དེའི་ཕྱིར་སངས་རྒྱས་དེ་གང་ཟག་དང་ཆོས་ཀྱི་བདག་ཏུ་ཡོད་པ་མ་ཡིན་ཞིང་དག་པ་གཉིས་ལྡན་གྱི་ངོ་བོར་མེད་པར་ཡང་མི་བརྗོད་དོ། །དེ་ལྟར་ན་སངས་རྒྱས་གྲོང་ཕན་ཆད་ཡོད་དམ་མེད་དམ་གཉིས་ཀ་ཡིན་ནམ་གཉིས་ཀ་མ་ཡིན་ནམ་ཞེས་དེ་སྐད་དུ་འདྲི་ན་ལུང་མ་བསྟན་པའི་ཚུལ་དུ་འདོད་དོ། །དེ་བཞིན་དུ་བདག་དང་འཇིག་རྟེན་རྟག་གམ་མི་རྟག་གམ། གཉིས་ཀ་ཡིན་ནམ། གཉིས་ཀ་མ་ཡིན་ནམ། མཐའ་དང་ལྡན་ནམ། མི་ལྡན་ནམ། གཉིས་ཀ་ཡིན་ནམ། གཉིས་ཀ་མ་ཡིན་ནམ། ལུས་གང་ཡིན་པ་སྲོག་ཀྱང་དེ་ཡིན་ནམ། ལུས་ཀྱང་གཞན་ལ་སྲོག་ཀྱང་གཞན་ནམ། ཞེས་པ་བཅུ་སྟེ། བཅུ་བཞི་པོ་དེ་དག་ལ་ལུང་དུ་མི་སྟོན་པའི་ལྟ་བ་ཞེས་ཟེར་ཞིང་དེ་དག་འདྲི་ན་ལན་གདབ་པར་བྱ་བ་མ་ཡིན་ཏེ། མཛོད་ལས། མགོ་གཅིག་དང་ནི་རྣམ་ཕྱེ་དང༌། །དྲི་དང་བཞག་པར་ལུང་བསྟན་པ། །འཆི་ ༼༡༦༡༽ དང་སྐྱེ་དང་ཁྱད་པར་འཕགས། །བདག་གཞན་ལ་སོགས་ལྟ་བུ་ཡིན། །ཞེས་སོ། །བཞི་པ་ནི། ཇི་ལྟར་ལྕགས་ལ་ཚ་བ་དང༌། །མིག་ལ་རབ་རིབ་ཞི་བ་ན་ཚ་བ་དང་རབ་རིབ་ཀྱི་ངོ་བོར་ཡང་ཡོད་པ་མ་ཡིན་ལ་དེ་གཉིས་ཞི་བའི་ངོ་བོར་མེད་པ་ཡང་མ་ཡིན་པ་ལྟར་སངས་རྒྱས་ཀྱི་ཉོན་སྒྲིབ་ལས་གྲོལ་བའི་སེམས་དང༌།

ཤེས་སྒྲིབ་པས་གྲོལ་བའི་ཡེ་ཤེས་ལ་འདོད་ཆགས་ལ་སོགས་པའི་གདུང་པ་དང་མ་རིག་པའི་རབ་རིབ་ཡོད་པར་མི་བརྗོད་ལ། དེ་གཉིས་ཞི་བའི་ངོ་བོར་མེད་པར་ཡང་མི་བརྗོད་དོ། །གནས་པ་ཟབ་པ་ནི་ཟག་མེད་ཀྱི་དབྱིངས་ན་སངས་རྒྱས་གཅིག་ཏུ་གནས་སམ་དུ་མར་གནས་ཤེ་ན། ཟག་མེད་ཀྱི་དབྱིངས་ན་སངས་རྒྱས་རྣམས་ཀྱི་གཟུགས་སྐུ་སྔོན་བྱང་ཆུབ་སེམས་དཔའི་ལུས་དུ་མའི་རྗེས་སུ་འབྲང་བའི་ཕྱིར་གཅིག་མིན་ལ། ཆོས་སྐུ་ནི་ནམ་མཁའ་ལྟར་ལུས་དང་འཛིན་པ་མེད་པའི་ཕྱིར་མང་པོ་ཡང་མ་ཡིན་ནོ། །ཕྲིན་ལས་ཟབ་པ་ལ་བཅུ་ལས། ཡོན་ཏན་གྱི་གནས་སུ་གྱུར་པའི་ཕྲིན་ལས་ནི་རང་དོན་སྟོབས་ལ་སོགས་པ་སངས་རྒྱས་ཀྱི་ཆོས་རིན་པོ་ཆེ་རྣམས་འབྱུང་བས་ན་བྱང་ཆུབ་ཆེན་པོ་སངས་རྒྱས་ཀྱི་ཡེ་ཤེས་དེ་རིན་པོ་ཆེའི་འབྱུང་གནས་དང་འདྲའོ། །གཉིས་པ་སེམས་ཅན་ཡོངས་སུ་སྨིན་པར་མཛད་པའི་ཕྲིན་ལས་ནི་གཞན་དོན་འགྲོ་བའི་དགེ་བའི་ལོ་ཏོག་ཐམས་ཅད་འཕེལ་བར་བྱེད་པས་ན་སྤྲིན་ཆེན་པོ་དང་ཡང་འདྲ་བར་འདོད་དོ། །མཐར་ཐུག་པར་གཤེགས་པའི་ཕྲིན་ལས་ནི་ཐབས་བསོད་ནམས་དང་ཤེས་རབ་ཡེ་ཤེས་ཀྱི་ཚོགས་རབ་ཏུ་རྫོགས་པའི་ཕྱིར་ཟླ་བ་ཉ་བ་ལྟ་བུར་འདོད་དོ། །ཆོས་སྟོན་པའི་ཕྲིན་ལས་ནི། ཡེ་ 

༼༡༦༢༽ ཤེས་ཀྱི་དཀྱིལ་འཁོར་ལས་ཆོས་བཤད་པའི་འོད་ཟེར་འཕྲོས་ནས་གདུལ་བྱའི་རྒྱུད་སྣང་བར་བྱེད་པའི་ཕྱིར་ཉི་མ་ཆེན་པོ་དང་འདྲ་བར་འདོད་དོ། །བཙུན་པ་ན་རེ་སྟོང་གསུམ་ཀུན་སྣང་བར་བྱེད་པའི་ཉི་མ་ཆེན་པོ་ཞིག་ཡོད་ན་དེ་དང་འདྲའོ་ཞེས་གསུངས་སོ། །སྤྲུལ་པ་ལ་སོགས་པ་མཛད་པའི་ཕྲིན་ལས་ནི་ཇི་ལྟར་ཉི་མའི་དཀྱིལ་འཁོར་གྱི་འོད་ཟེར་དཔག་ཏུ་མེད་པ་ཐམས་ཅད་ནུས་པ་གཅིག་ཏུ་འདྲེས་ཤིང༌། ལོ་ཏོག་ལ་སོགས་པ་སྨིན་པ་དང་རླན་སྐེམས་པ་ལ་སོགས་པ་བྱ་བ་གཅིག་ལ་འཇུག་ཅིང་འཇིག་རྟེན་ལ་ཡང་སྣང་བར་བྱེད་པ་དེ་བཞིན་དུ་ཟག་པ་མེད་པའི་དབྱིངས་ན་ཡང་སངས་རྒྱས་དཔག་ཏུ་མེད་པ་རྣམས་ཀྱི་ཆོས་སྐུ་གཅིག་ཏུ་འདྲེས་པས་ཕྲིན་ལས་ཀྱང་གཅིག་ཏུ་འདྲེས་ཤིང་གདུལ་བྱའི་ཉོན་མོངས་པའི་རླན་སྐེམས་པ་དང་དགེ་བའི་ལོ་ཏོག་སྨིན་པའི་མཛད་པ་གཅིག་ནི་མཛད་པ་ལ་སྟེ། དེའི་ཆེད་དུ་ཡེ་ཤེས་ཐམས་ཅད་ཀྱིས་སྣང་བ་མཛད་པར་འདོད་དོ། །ཡེ་ཤེས་འཇུག་པའི་ཕྲིན་ལས་ནི་དཔེར་ན་ཉི་མའི་འོད་ཟེར་གཅིག་བྱུང་བ་ན་འོད་ཟེར་ཀུན་ཏེ་ཐམས་ཅད་འབྱུང་བ་དེ་བཞིན་དུ་སངས་རྒྱས་རྣམས་ཀྱི་ཡེ་ཤེས་གཅིག་བྱུང་བ་ན་ཐམས་ཅད་འབྱུང་བར་ཤེས་པར་བྱ་སྟེ། ཡེ་ཤེས་འགའ་ཞིག་གིས་ཡུལ་འགའ་ཞིག་མི་རྟོགས་པ་དང༌། ཤེས་བྱ་འགའ་ཞིག་སྔར་རྟོགས་ནས་འགའ་ཞིག་ཕྱིས་རྟོགས་པ་མེད་ཅེས་པའི་དོན་ཡིན་པར་འགྲེལ་ཆེན་མཁན་པོ་འཆད་དོ། །རྣམ་པར་མི་རྟོག་པའི་ཕྲིན་ལས་ནི་ཇི་ལྟར་ཉི་མའི་འོད་ཟེར་ནི་རང་འཇུག་པའི་ཡུལ་གླིང་བཞི་ལ་སོགས་པ་ལ་འདི་དག་ནི་བདག་གིས་སྣང་བར་བྱས་པའོ་སྙམ་དུ་བདག་གིར་བྱ་ ༼༡༦༣༽ བ་མེད་པ་དེ་བཞིན་དུ་སངས་རྒྱས་ཀྱི་ཡེ་ཤེས་ཀྱང་རང་གི་ཕྲིན་ལས་འཇུག་པའི་ཡུལ་རྣམས་ལ་འདི་དག་ནི་ངའི་གདུལ་བྱའོ་སྙམ་དུ་བདག་གིར་མཛད་པ་མི་མངའ་སྟེ། ཇི་ལྟར་ཉི་མ་རྟོག་མེད་པར། །རང་འོད་ཅིག་ཅར་སྤྲོས་པ་ཡིས། །པདྨ་རྒྱས་པར་བྱེད་པ་དང༌། །གཞན་དག་སྨིན་པར་བྱེད་པ་ལྟར། །དེ་བཞིན་དེ་བཞིན་གཤེགས་པ་ཡི། །ཉི་མ་དམ་ཆོས་འོད་ཟེར་དག

།གདུལ་བྱའི་སྐྱེ་བོའི་པདྨ་ལ། །རྣམ་པར་རྟོག་པ་མེད་པར་འཇུག །ཅེས་པ་ལྟར་རོ། །ཕྲིན་ལས་སྣ་ཚོགས་སུ་འཇུག་པ་ནི་ཉི་མའི་འོད་ཟེར་གཅིག་བཏང་པས་འགྲོ་བ་དུས་ཅིག་ཅར་སྣང་བར་བྱེད་པ་ལྟར་དེ་བཞིན་དུ་ཤེས་བྱ་ཐམས་ཅད་ལ་སངས་རྒྱས་ཀྱི་ཡེ་ཤེས་དུས་ཅིག་ཅར་འཇུག་ཅིང་སྣང་བར་བྱེད་དོ། །སྐལ་མེད་ལ་མི་འཇུག་པར་བསྟན་པ་ནི། ཇི་ལྟར་ཉི་མའི་འོད་ཟེར་རྣམས་སྤྲིན་ལ་སོགས་པས་བསྒྲིབས་ནས་འགའ་ཞིག་ཏུ་མི་འབབ་པར་འདོད་དོ། །དེ་བཞིན་དུ་སངས་རྒྱས་ཀྱི་ཡེ་ཤེས་རྣམས་ཀྱང༌། སེམས་ཅན་གྱི་ཚེ་དང༌། དུས་དང་སེམས་ཅན་དང༌། ལྟ་བ་དང༌། ཉོན་མོངས་པའི་སྙིགས་མ་སྟེ་ལྔ་པོ་དེ་ཤས་ཆེ་བའི་ཉེས་པས་བསྒྲིབས་པའི་སྟོབས་ཀྱིས་སེམས་ཅན་དེ་དག་ལ་ཕྲིན་ལས་མི་འཇུག་གོ །ཁྱད་པར་དུ་འཕགས་པའི་ཕྲིན་ལས་ནི་ཇི་ལྟར་ཚོས་བྱེད་པ་ན་མདུད་པའི་བྱེ་བྲག་གི་དབང་གིས་ཚོས་ཟིན་པ་ན་གོས་ལ་ཚོན་བཀྲ་བ་དང་མི་བཀྲ་བའི་ཁྱད་པར་འབྱུང་བ་དེ་བཞིན་དུ་སྔོན་གྱི་སེམས་བསྐྱེད་དང་སྨོན་ལམ་ལ་སོགས་པའི་འཕེན་པའི་ཁྱད་པར་གྱིས་སངས་རྒྱས་ཀྱི་གྲོལ་བའི་ཡེ་ཤེས་ནི་བཀྲ་བར་འབྱུང་ལ། ཉན་ ༼༡༦༤༽ རང་གི་ནི་མི་བཀྲ་བར་འབྱུང་ངོ༌། །མཇུག་བསྡུ་བ་ལ་གཉིས་ལས། ཟག་མེད་ཀྱི་དབྱིངས་ལ་ཟབ་པ་གསུམ་གྱི་དབྱེ་བ་དོན་ལ་མེད་པ་ནི་དྲི་མ་མེད་པའི་དབྱིངས་སྤྲོས་པ་ཐམས་ཅད་དང་བྲལ་བ་དེ་ལ་སངས་རྒྱས་ཀྱི་མཚན་ཉིད་ཟབ་པ་དང་གནས་པ་ཟབ་པ་དང་ཕྲིན་ལས་ཟབ་པའི་དབྱེ་བ་བཤད་པ་ནི་ནམ་མཁའ་ལ་ཚོན་གྱི་རི་མོ་འདྲི་བ་དང་འདྲ་སྟེ། ནམ་མཁའ་ལ་ཚོན་གྱི་རི་མོ་མི་དོད་པ་ལྟར་ཟག་མེད་ཀྱི་དབྱིངས་ལ་དེ་དག་དོན་ལ་མེད་ཅེས་པའམ། ཟག་མེད་ཀྱི་དབྱིངས་ན་དེ་དག་སོ་སོ་རང་རིག་པའི་ཡེ་ཤེས་ཀྱིས་རིག་པར་བྱ་བ་ཡིན་པས་ཚིག་གིས་བཤད་པ་ནི་མཁའ་ལ་རི་མོ་འདྲི་བ་དང་འདྲའོ་ཞེས་པའི་དོན་ནོ། །ཟབ་པ་ཀུན་ལ་ཡོད་ཀྱང་སངས་རྒྱས་ཀྱིས་ཁྱད་པར་དུ་འཕགས་པ་ནི་དེ་བཞིན་ཉིད་རང་བཞིན་གྱིས་རྣམ་པར་དག་པ་ནི་ཐམས་ཅད་ལ་ཁྱད་པར་མེད་ཀྱང་དེ་གློ་བུར་གྱི་དྲི་མས་དག་པར་གྱུར་པས་དེ་བཞིན་གཤེགས་པ་ཉིད་ཡིན་ལ་དེ་ཐམས་ཅད་ཀྱང་རང་བཞིན་རྣམ་དག་ཡིན་པ་དེའི་ཕྱིར་འགྲོ་བ་ཀུན་དེ་བཞིན་གཤེགས་པ་དེའི་སྙིང་པོ་ཅན་ཡིན་ནོ། །རྒྱ་ཆེ་བ་ལ་གཉིས་ཏེ།

འབྱོར་པའི་ཁྱད་པར་དང༌། དོན་བསྡུ་བའོ། །དང་པོ་ལ་གསུམ་སྟེ། འབྱོར་པ་ཕུལ་དུ་ཕྱིན་པ། བསམ་གྱིས་མི་ཁྱབ་པ། འབྱོར་པའི་དབྱེ་བའོ། །དང་པོ་ནི་ཉན་ཐོས་རྣམས་ཀྱི་ཚོགས་གཉིས་ཀྱི་འབྱོར་པས་ནི་འཇིག་རྟེན་པ་བརྒྱ་བྱིན་ལ་སོགས་པའི་འབྱོར་པ་ཟིལ་གྱིས་གནོན་ལ། རང་སངས་རྒྱས་ཀྱི་ས་པ་རྣམས་ཀྱི་ཚོགས་གཉིས་ཀྱི་འབྱོར་པ་ཡིས་ཉན་ཐོས་རྣམས་ཀྱི་འབྱོར་པ་ཟིལ་གྱིས་གནོན་ནོ། །རང་རྒྱལ་གྱི་འབྱོར་པ་དེ་ ༼༡༦༥༽ ཡིས་བྱང་ཆུབ་སེམས་དཔའི་འབྱོར་པའི་བྱེ་བ་ལ་སོགས་པའི་ཆར་ཡང་མི་ཕོད་དོ། །བྱང་ཆུབ་སེམས་དཔའི་འབྱོར་པ་དེ་ཡིས་དེ་བཞིན་གཤེགས་པའི་འབྱོར་པའི་ཆར་ཡང་མི་ཕོད་དེ། ས་བཅུ་པའི་མདོ་ལས། འཇིག་རྟེན་གྱི་ཁམས་མཐའ་ཡས་པའི་སའི་ཁམས་དང༌། རྡེའུ་རྒྱ་ཤུག་གི་ཚི་གུ་ཙམ་གྱི་ཁྱད་པར་ཙམ་ཡོད་པར་གསུངས་སོ། །གཉིས་པ་ནི་སངས་རྒྱས་རྣམས་ཀྱི་འབྱོར་པ་ནི་གང་ཟག་གང་གི་དོན་དུ་འཇུག་པ་དང༌། འཇིག་རྟེན་གྱི་ཁམས་གང་དུ་དང༌། ཚུལ་ཇི་ལྟར་དང༌། གྲངས་ཇི་ཙམ་དང༌། དུས་གང་གི་ཚེ་འཇུག་པ་ནི་ཟབ་པས་ན་བསམ་ཡས་ཏེ་ཉན་རང་ལ་སོགས་པས་བསམ་གྱིས་མི་ཁྱབ་ཅིང་རབ་ཏུ་དབྱེ་བ་དཔག་ཏུ་མེད་པར་འདོད་དོ། །གསུམ་པ་ལ་བདུན་ལས། དབང་པོ་ལྔ་གནས་གྱུར་པ་ནི་མིག་ལ་སོགས་པའི་དབང་པོ་ལྔ་རྣམས་གཞན་དུ་གནས་གྱུར་ན་གཟུགས་སོགས་སུ་མ་ཞེན་པས་དབང་པོ་རེ་རེ་ཡང་གཟུགས་ལ་སོགས་པ་དོན་ལྔ་པོ་ཀུན་ལ་འཇུག་པ་དང༌། དབང་པོ་ལྔ་པོ་ཐམས་ཅད་ཀྱི་སྟེ་རེ་རེ་ལ་ཡང་ཡོན་ཏན་བརྒྱ་ཕྲག་བཅུ་གཉིས་རེ་འབྱུང་བའི་འབྱོར་པའི་དམ་པ་གཉིས་ཐོབ་པར་འགྱུར་རོ། །ཊཱི་ཀ་ལས་དོན་འདི་ནི་གཟུངས་ཀྱི་དབང་ཕྱུག་རྒྱལ་པོའི་མདོ་དང་དམ་པའི་ཆོས་པདྨ་དཀར་པོ་ལ་སོགས་པའི་མདོ་ལས་ཁོང་དུ་ཆུད་པར་བྱའོ་ཞེས་འབྱུང་ཡང་གཟུངས་ཀྱི་དབང་ཕྱུག་རྒྱལ་པོ་ལས་འདི་དག་གི་གྲངས་མི་གསལ་ཞིང༌། དམ་པའི་ཆོས་པདྨ་དཀར་པོ་ལས་མིག་ལ་བརྒྱད་བརྒྱ། རྣ་བ་ལ་སྟོང་ཉིས་བརྒྱ།

སྣ་ལ་བརྒྱད་བརྒྱ། ལྕེ་ལ་སྟོང་ཉིས་བརྒྱ། ལུས་ལ་བརྒྱད་བརྒྱ། ཡིད་ལ་སྟོང་ ༼༡༦༦༽ ཉིས་བརྒྱ་ཡོད་པར་གསུངས་ཏེ་དེ་ལ་མིག་གི་ཡོན་ཏན་ནི། ལྷུན་པོ་རི་རབ་ཐམས་ཅད་དང༌། །ཁོར་ཡུག་ཀྱང་ནི་དེས་མཐོང་སྟེ། །རི་གཞན་གང་དག་གྲགས་པ་དང༌། །རྒྱ་མཚོ་དག་ཀྱང་མཐོང་བར་འགྱུར། །འོག་ཏུ་མནར་མེད་དམྱལ་བར་ཐུག །སྟེང་དུ་སྲིད་པའི་རྩེར་གནས་པ། །བརྟན་པ་དེས་ནི་ཀུན་མཐོང་སྟེ། །ཤ་ཡི་མིག་ནི་དེ་འདྲའོ། །ཞེས་པ་ལ་སོགས་པ་དང༌། རྣ་བ་ཡི་ནི། མནར་མེད་ཡན་ཆད་སྟེང་དུ་སྲིད་པའི་རྩེ། །སྟོང་གསུམ་གྱི་ནི་ཞིང་འདི་ཐམས་ཅད་ན། །ནང་ལོགས་དག་དང་ཕྱི་ལོགས་དག་ནས་ཀྱང༌། །སེམས་ཅན་དག་གིས་སྒྲ་མང་ཕྱུང་བ་དང༌། །སེམས་ཅན་ཀུན་གྱི་སྒྲ་རྣམས་ཐོས་གྱུར་ཀྱང༌། །འོན་ཀྱང་དེ་ཡི་རྣ་བ་འགག་པ་མེད། །ཅེས་པ་ལ་སོགས་པ་དང༌། སྣའི་ནི། བདེ་བར་གཤེགས་པ་ཐུབ་ཆེན་ཕྱོགས་གང་ན། །ཉན་ཐོས་དགེ་འདུན་མདུན་གྱིས་བལྟས་དབུས་ན། །ཕན་ཞིང་ཐུགས་བརྩེ་རབ་ཏུ་ཆོས་འཆད་ལ། །འཇིག་རྟེན་མགོན་པོ་དེ་ཡང་དྲི་ལས་ཤེས། །དེ་ཡི་སྣ་ཡི་སྟོབས་ནི་དེ་འདྲར་འགྱུར། །ཞེས་པ་ལ་སོགས་པ་དང༌། ལྕེའི་ནི། དེ་ཡི་ལྕེ་ཡི་དབང་པོ་མཆོག་ཏུ་འགྱུར། །ནམ་ཡང་ངན་པའི་རོ་ནི་ཡོང་མི་མྱོང༌། །ཞེས་པ་ལ་སོགས་པ་དང༌། ལུས་ཀྱི་ནི། སྲིད་པའི་རྩེ་མོ་གཞལ་མེད་ཁང་གི་ལྷ། །ཕྲག་རྣམས་དང་ནི་རི་དང་ཁོར་ཡུག་དང༌། །གངས་རི་རི་རབ་ལྷུན་པོ་ཆེན་པོ་རྣམས། །དེ་ཡི་ལུས་ལས་རྣམ་པ་ཐམས་ཅད་སྣང༌། །ཞེས་པ་ལ་སོགས་པ་དང༌། ཡིད་ཀྱི་ཡོན་ཏན་ནི། དེ་ཡི་ཡིད་ཀྱི་དབང་པོ་རྣམ་དག་འགྱུར། །གསལ་ཞིང་འོད་གསལ་རྙོག་པ་མེད་པ་སྟེ། །ངན་པ་བཟང་པོ་དེ་བཞིན་བར་མ་དང༌། །དེས་ནི་རྣམ་ ༼༡༦༧༽ པ་མང་པོའི་ཆོས་རབ་ཤེས། །ཞེས་པ་ལ་སོགས་པ་གསུངས་མོད་ཀྱང༌། སྣའི་ཡོན་ཏན་གྱི་སྐབས་སུ། དེ་ལ་ལྷ་ཡི་སྣ་ནི་ད་དུང་མེད། །ཟག་པ་མེད་པར་གྱུར་པའི་ལྷ་ཡི་སྣ། །དེ་ཡི་སྔོན་དུ་འགྲོ་བར་འདིས་འགྱུར་རོ། །ཞེས་པ་ལ་སོགས་པ་བྱུང་བས་འདིར་བཤད་པའི་ཡོན་ཏན་བརྒྱ་ཕྲག་བཅུ་གཉིས་ཡིན་མ་ཡིན་དཔྱད་དགོས་ལ་ཡིན་ཀྱང་གསལ་བའི་དབྱེ་བ་ཚང་བ་མ་གསུངས་སོ། །གཉིས་པ་ཉོན་ཡིད་གཞན་དུ་གྱུར་པ་ནི་ཉོན་མོངས་པ་ཅན་གྱི་ཡིད་ངོ་བོ་བསྒྲིབས་ལ་ལུང་མ་བསྟན་ས་བདུན་པ་མན་ཆད་ཀྱི་རྗེས་ཐོབ་ན་ཡང་ཡོད་པ་དེ་གནས་གཞན་དུ་གྱུར་པ་ན་དོན་ཐམས་ཅད་ལ་འཇུག་པ་དང༌།

ཡོན་ཏན་བརྒྱ་ཕྲག་བཅུ་གཉིས་ཐོབ་པའི་འབྱོར་པ་དང༌། དེའི་རྒྱུར་གྱུར་པས་འབྱོར་པ་དང་མཐུན་པར་སྤྱོད་པ་རྣམ་པར་མི་རྟོག་པའི་ཡེ་ཤེས་རྣམ་རྟོག་གི་དྲི་མ་མེད་པ་ལ་ཞེས་པའོ། །རྣམ་པར་མི་རྟོག་པའི་ཡེ་ཤེས་ནི་ཡིད་ཤེས་དང་མཚུངས་ལྡན་ཡིན་ཡང་རྟེན་ཉོན་ཡིད་གནས་མ་གྱུར་པ་དེ་སྲིད་དུ་ཡིད་ཤེས་ཀྱང་གཟུགས་སོགས་མེད་བཞིན་དུ་ཡོད་པར་འཛིན་པས་ཕྱིན་ཅི་ལོག་ཏུ་འཇུག་ལ། ཉོན་ཡིད་གནས་གྱུར་ན་དེ་ལ་བརྟེན་པའི་ཡིད་ཤེས་རྣམ་པར་མི་རྟོག་པའི་ཡེ་ཤེས་སུ་འགྱུར་ཞེས་བཙུན་པ་བཞེད་དོ། །གསུམ་པ་འཛིན་པ་ལྔ་དང་ཡུལ་ལྔ་གནས་གྱུར་པ་ནི་གཟུགས་ལ་སོགས་པ་དོན་ལྔ་དང་བཅས་ཏེ། འཛིན་པ་མིག་ཤེས་ལ་སོགས་པ་ལྔ་གཞན་དུ་གྱུར་ན་རང་ཇི་ལྟར་འདོད་པ་བཞིན་དུ་གསེར་གྱི་ས་གཞི་ལ་སོགས་པ་ལ་ལོངས་སྤྱོད་ཅིང་དེ་དག་གཞན་ལ་ཡང་བསྟན་པར་ནུས་པའི་ཕྱིར་ཞིང་ནི་དག་པ་ལ་ཞེས་སོ། །འགྲེལ་ཆེན་མཁན་པོ་ནི་དོན་ལྔ་གནས་གྱུར་ ༼༡༦༨༽ པས་ཞིང་དག་པ་དང༌། འཛིན་པ་ལྔ་གནས་གྱུར་བས་ཞིང་དེར་བདུད་རྩི་ལ་སོགས་པ་ལ་ལོངས་སྤྱོད་པའི་འབྱོར་པ་སྟེ་གཉིས་ཐོབ་ཅེས་ཟེར་རོ། །གསུམ་པོ་དེ་ས་བརྒྱད་པ་ནས་ཡོད་དོ། །བཞི་པ་རྣམ་རྟོག་གཞན་དུ་གྱུར་པ་ནི་ས་དགུ་པ་ན་རྣམ་རྟོག་གི་ངོ་བོ་གཞན་དུ་གནས་གྱུར་ནས་དུས་རྟག་ཏུ་སོ་སོ་ཡང་དག་པར་རིག་པའི་ཡེ་ཤེས་དང༌། ས་བཅུ་པ་ན་རྟོག་པའི་ལས་གཞན་དུ་གྱུར་པས་ཇི་ལྟར་བཞེད་པ་བཞིན་དུ་སྤྲུལ་པས་སེམས་ཅན་གྱི་དོན་གྱི་ལས་རྣམས་ཀུན་ལ་ཐོགས་པ་མེད་པ་ལ་ཞེས་སོ། །ལྔ་པ་ཀུན་གཞི་གཞན་དུ་གྱུར་པ་ནི་རྟེན་ཀུན་གཞིའི་རྣམ་ཤེས་མ་བསྒྲིབས་ལུང་མ་བསྟན་རྡོ་རྗེ་ལྟ་བུའི་ཏིང་ངེ་འཛིན་གྱི་བར་དུ་ཡོད་པ་དེ་ཡུལ་སྣོད་ཀྱི་འཇིག་རྟེན་དང་བཅས་པ་གནས་གཞན་དུ་གྱུར་པ་ན་སངས་རྒྱས་ཀྱི་ཡེ་ཤེས་སྒྲིབ་གཉིས་ཀྱི་དྲི་མ་མེད་པ་དག་པ་གཉིས་ལྡན་གྱི་གནས་ལ། འཁོར་འདས་གཉིས་ལ་མི་གནས་པའམ་མྱ་ངན་ལས་འདས་པ་ཡི་ཞེས་སོ། །དྲུག་པ་འཁྲིག་པ་གཞན་དུ་གྱུར་པ་ནི་འཁྲིག་པ་སྟེ་དབང་པོ་གཉིས་སྦྱོར་གྱི་བདེ་བ་གཞན་དུ་གྱུར་པ་ན་སངས་རྒྱས་ཀྱི་ཟག་མེད་ཀྱི་བདེ་བར་གནས་པ་དང་མོ་མཐོང་ཡང་ཉོན་མོངས་མེད་པ་ལ་ཞེས་པའོ། །བདུན་པ་ནམ་མཁའི་འདུ་ཤེས་གཞན་དུ་གྱུར་པ་ནི་ནམ་མཁར་འཛིན་པའི་འདུ་ཤེས་གནས་གཞན་དུ་གྱུར་ན་ནམ་མཁའ་མཛོད་དུ་བྱས་ནས་ཅི་བསམ་པའི་དོན་ཀུན་འབྱོར་པ་དང༌།

གང་ལ་ཡང་མ་ཐོགས་པར་འགྲོ་བ་དང༌། གཟུགས་ཐམས་ཅད་ནམ་མཁར་བསམ་པས་གཟུགས་རྣམ་པར་འབྱེད་པར་བྱེད་པ་སྟེ། ནམ་མཁའ་བཞིན་དུ་འགྱུར་པ་ལ་ཞེས་སོ། །དོན་འདི་དག་ལ་སཛྫ་ནི་དབང་པོ་ ༼༡༦༩༽ ལྔ་དང་དོན་ལྔ་དང་འཁྲིག་པ་དང་རྟེན་གནས་གྱུར་ནི་ཀུན་གཞི་གནས་གྱུར་ཏེ། དེ་ལྟར་ཡང་སུམ་ཅུ་པ་ལས། དེ་ལ་ཀུན་གཞིའི་རྣམ་ཤེས་ནི། །རྣམ་སྨིན་ས་བོན་ཐམས་ཅད་པ། །ཞེས་པས་ཀུན་གཞི་ལ་གཉིས་ཏེ། འཁྲིག་པ་ས་བོན་གྱི་ཆ་གཞན་གསུམ་རྣམ་སྨིན་གྱི་ཆའོ། །དེ་ལ་གསུམ་དུ་བཤད་པ་ནི། །གནས་དོན་ལུས་སུ་སྣང་བ་དག །ཅེས་པ་ལུས་དང་དོན་དང་རྟེན་གནས་སུ་སྣང་བ་སྟེ། དེ་གསུམ་ཀུན་གཞིའི་གཟུང་ཆ་ཡིན་ལ། གཟུང་ཆ་འཛིན་ཆ་ལས་ཐ་མི་དད་པའི་ཕྱིར་དེ་གསུམ་གནས་གྱུར་པ་ལ་ཀུན་གཞི་གནས་གྱུར་པར་བཞག་གོ །ཡིད་ནི་ཉོན་མོངས་པ་ཅན་གྱི་ཡིད་དོ། །འཛིན་པ་དང་རྣམ་རྟོག་ནི་རྣམ་ཤེས་ཚོགས་དྲུག་སྟེ་རྣམ་ཤེས་ཚོགས་བརྒྱད་གནས་གྱུར་དུ་བྱེད་དོ། །པ་ར་ཧི་ཏ་ན་རེ་དེ་ལྟར་ན་ནམ་མཁའི་འདུ་ཤེས་མ་འདུས་པས་ཟག་བཅས་ཀྱི་ཕུང་པོ་ལྔ་གནས་གྱུར་ཏོ། །དེ་ཡང་མཛོད་ལས། གཟུགས་ནི་དབང་པོ་ལྔ་དང་དོན། །ལྔ་དང་རྣམ་རིག་བྱེད་མིན་ཉིད། །ཅེས་པ་དབང་པོ་ལྔ་དང་དོན་ལྔ་ནི་གཟུགས་ཀྱི་ཕུང་པོ། ཉོན་ཡིད། འཛིན་པ། རྣམ་རྟོག རྟེན་རྣམས་རྣམ་ཤེས་ཀྱི་ཕུང་པོ། འཁྲིག་པ་ཚོར་བའི་ཕུང་པོ། ནམ་མཁའི་འདུ་ཤེས་འདུ་ཤེས་ཀྱི་ཕུང་པོའོ། །འདུ་བྱེད་ཀྱི་ཕུང་པོ་ལ་དོན་ལོགས་པ་མེད་དེ། སེམས་དང་ལྡན་པའི་འདུ་བྱེད་ནི་ཚོགས་བརྒྱད་གང་ཡོད་པ་ན་ཡོད་ལ། མི་ལྡན་པའི་འདུ་བྱེད་ནི་གཟུགས། སེམས། སེམས་ལས་བྱུང་བ་གསུམ་གྱི་གནས་སྐབས་ལ་བཏགས་པ་ཡིན་གྱི་རྫས་ལོགས་སུ་གྲུབ་པ་མེད་པའི་ཕྱིར་རོ་ཞེས་སོ། །དོན་བསྡུ་བ་ནི་དེ་ལྟར་ན་དོན་བདུན་པོ་འདིས་མཚོན་ནས་སངས་རྒྱས་ཀྱི་དྲི་མ་མེད་ ༼༡༧༠༽ པའི་གནས་ན་གནས་གཞན་དུ་གྱུར་པའི་ཡོན་ཏན་དཔག་ཏུ་མེད་པས་བསམ་ཡས་ཏེ་བསམ་གྱིས་མི་ཁྱབ་པའི་བྱ་བ་སྟེ།

ཕྲིན་ལས་བསྒྲུབ་པའི་འབྱོར་བའི་ཁྱད་པར་དཔག་ཏུ་མེད་པ་ཡོད་པར་འདོད་དོ། །ཊཱི་ཀ་ལས། དེ་ལྟར་རང་དོན་དུ་འབྱོར་བ་མཐར་ཐུག་བརྙེས་པ་ནི་རྣམ་པར་མི་རྟོག་བཞིན་དུ་སེམས་ཅན་ཡོངས་སུ་སྨིན་པར་མཛད་པས་འབྱོར་བའི་འོག་ཏུ་ཡོངས་སུ་སྨིན་པར་མཛད་པའི་སྐབས་སྟོན་ནོ་ཞེས་བྱུང་བས་དེའི་འོག་ཏུ་གཞན་དོན་ཕུན་སུམ་ཚོགས་པ་ལ་གསུམ་སྟེ། མཛད་པ་ལྷུན་གྱིས་གྲུབ་པ་དང༌། རྒྱུན་མི་ཆད་པ་དང༌། ཁམས་ལ་འཕེལ་འགྲིབ་མེད་པའོ། །དང་པོ་ལ་བཞི་ལས། གཞན་དོན་ལ་འཇུག་པའི་རྣམ་པ་ནི། སངས་རྒྱས་ཀྱིས་གཞན་དོན་མཛད་པའི་སྐབས་འདི་ན་འཇིག་རྟེན་གྱི་ཁམས་གང་དང་གང་ན་གདུལ་བྱ་རྣམས་ཡོད་པའི་ཕྱོགས་ཕྱོགས་རྣམས་སུ་རྒྱལ་བས་དམ་པའི་ཆོས་ལེགས་པར་བཤད་པས་སེམས་བསྐྱེད་པ་ནས་ས་བཅུ་པའི་བར་གྱི་དགེ་བ་གོང་ནས་གོང་དུ་འཕེལ་བར་བྱེད་པའི་འཇིག་རྟེན་ཏེ། གང་ཟག་རྣམས་རྣམ་པར་དག་པའི་མཆོག་མི་གནས་པའི་མྱ་ངན་ལས་འདས་པར་འགྲོ་བར་བྱེད་ལ། ཐེག་ཆེན་གྱི་དགེ་བ་མ་བསགས་པ་སྟེ་སེམས་མ་བསྐྱེད་པ་རྣམས་ནི་དགེ་བ་འཕེལ་བའི་མཆོག་ཚོགས་ལམ་ནས་ས་བཅུ་པའི་བར་དུ་འགྲོ་བར་བྱེད་དོ། །དེ་ལྟར་དགེ་བ་འཕེལ་བ་དེ་དག་ཀྱང་མ་སྨིན་པ་རྣམས་སྨིན་པར་འགྲོ་བར་བྱེད་ཅིང༌། སྨིན་མ་རྣམས་ཤིན་ཏུ་རྣམ་པར་དག་པ་སངས་རྒྱས་ཀྱི་སར་རྟག་ཏུ་འགྲོ་བར་བྱེད་ཀྱང་འཁོར་བ་ལ་མཐའ་མེད་པའི་ཕྱིར་སེམས་ཅན་མ་ལུས་པ་ཐར་པར་འགྱུར་བ་ཡང་མ་ཡིན་ནོ། །གལ་ཏེ་འདིའི་ ༼༡༧༡༽ ཚིག་གོང་འོག་ཟློས་སོ་ཞེ་ན་མ་ཡིན་ཏེ། ཚིག་རྐང་བར་པ་གཉིས་ཀྱིས་ལམ་ལ་མ་ཞུགས་པ་རྣམས་སློབ་ལམ་ལ་འཛུད་པར་བྱེད་ཅིང་སློབ་ལམ་པ་རྣམས་མི་སློབ་པའི་ས་ལ་འགོད་པར་བྱེད་དོ་ཞེས་བསྟན་ནས། ཚིག་རྐང་ཐ་མས་སློབ་ལམ་པ་མི་སློབ་པའི་ལམ་ལ་འགོད་ཚུལ་ལ་ཡང་མ་སྨིན་པ་རྣམས་སྨིན་པར་བྱེད་ཅིང་སྨིན་པ་རྣམས་མཐར་ཐུག་པར་བྱེད་དོ་ཞེས་བཤད་པ་ཡིན་པའི་ཕྱིར་རོ། །ཡང་པ་ར་ཧི་ཏ་ནི་སྨིན་པ་དང་བསགས་པ་ཁྱད་མེད་པར་བཞེད་ལ།

སཛྫ་ནི་བསགས་ཀྱང་མ་སྨིན་པ་ཡོད་པས་ཁྱབ་ཆེ་ཆུང་ཡོད་ཅེས་གསུངས་སོ། །སྨིན་པ་ནི་ཇི་ལྟར་རྨ་དང་ཟས་ལ་ཞེས་གོང་དུ་བཤད་པ་ལྟར་ཡིན་ནོ། །མཐར་ཐུག་པའི་མཚན་ཉིད་ནི། གནས་འཇིག་རྟེན་ཕྱོགས་ཕྱོགས་རྣམས་སུ་གང་ཟག་བརྟན་པ་རྣམས་ཀྱིས་དུས་གསུམ་པོ་ཀུན་ཏུ་རྟག་པར་ཏེ་སྐད་ཅིག་ཀྱང་རྒྱུན་མི་ཆད་པར་ཐོབ་བྱ་བྱང་ཆུབ་ཆེན་པོ་དཀའ་སྤྱད་དཔག་མེད་ཅེས་གོང་དུ་བཤད་ཚུལ་དེ་ལྟར་དེ་ཐོབ་པས་རྒྱུ་བཞི་ཚང་དགོས་པས་ན་ཐོབ་པར་དཀའ་ཞིང་སྟོབས་ལ་སོགས་པ་ཡོན་ཏན་མཆོག་དང་ལྡན་ལ། ཡོན་ཏན་དེ་དག་ཀྱང་ཉན་རང་ལ་སོགས་པ་ལ་མེད་པས་ན་རྨད་དུ་བྱུང་བ་ཅན་ནོ། །དེ་ཡང་ནམ་ཡང་རྒྱུན་མི་ཆད་པས་ན་རྟག་པ། འགྱུར་བ་མེད་པས་ན་བརྟན་པ་ལས། ཡང་རྒྱུད་བླ་མ་ལས། མི་ཟད་ཡོན་ཏན་དང་ལྡན་ཕྱིར། །གཞན་འགྱུར་མིན་བདག་རྟག་པའི་དོན། །མཐའ་ཡི་མུ་དང་མཚུངས་པའི་ཕྱིར། །སྐྱབས་ཀྱི་བདག་ཉིད་བརྟན་པའི་དོན། །ཞེས་གསུངས་པས་གཞན་དུ་མི་འགྱུར་བས་ན་རྟག་པ། རྒྱུན་མི་ཆད་པས་ 

༼༡༧༢༽ ན་བརྟན་པ་སྟེ་རང་གི་དོན་དང༌། དེ་ཉིད་སྐྱབས་མེད་པ་རྣམས་ཀྱི་སྐྱབས་སུ་གྱུར་པ་གང་ཡིན་པ་དེ་ནི་གཞན་གྱི་དོན་ཏེ་དེ་ལྟར་ན་རང་གཞན་གྱི་དོན་ཕུན་སུམ་ཚོགས་པ་ཐོབ་པ་དེ་ནི་ངོ་མཚར་ཆེ་ལ། དེའི་རྒྱུ་ལམ་གྱི་ཚུལ་བཟང་པོ་སྤྱད་པའི་ཕྱིར་ན་རྒྱུ་ཚང་བ་ལས་འབྲས་བུ་འབྱུང་བ་ཡ་མཚན་ཆེ་བའང་མེད་དོ། །སྦྱོར་བ་སྣ་ཚོགས་སུ་འཇུག་པ་ནི། སངས་རྒྱས་དེ་ནི་གནས་ཟག་མེད་ཀྱི་དབྱིངས་དེ་ལས་ཀྱང་རྣམ་པར་གཡོ་བ་མི་མངའ་བར་ཡང་དུས་ཅིག་ཆར་འཇིག་རྟེན་གྱི་ཁམས་ལ་ལར་ས་དང་ཕ་རོལ་ཏུ་ཕྱིན་པ་ལ་སོགས་པའི་སྒོ་བརྒྱ་ཕྲག་མང་པོ་ནས་ཆོས་ཀྱི་འཁོར་ལོ་བསྐོར་བ་དང༌། ལ་ལར་ནི་དགའ་ལྡན་ནས་འཕོས་ནས་འཛམ་བུའི་གླིང་དུ་སྐྱེ་བ་དང༌། དེའི་དུས་ཉིད་ན་ལ་ལ་ན་མི་སྣང་བ་སྟེ་བྱང་ཆུབ་སེམས་དཔའི་སྐུ་ལས་འཕོ་བ་སྟོན་ཏོ་ཞེས་འགྲེལ་ཆེན་མཁན་པོ་འཆད་དོ། །ཊཱི་ཀ་ལས་ལ་ལར་སྐྱེ་བ་མི་སྣང་ཞེས་པ་ནི་སྐྱེ་བ་དང་མི་སྣང་བའོ། །ཡང་ན་སྐྱེ་བ་མི་སྣང་བ་ནི་སྐྱེ་བ་མི་སྣང་བའོ་ཞེས་བཤད་དོ། །ལ་ལར་སྐྱེ་བའི་སྤྱོད་པ་སྟེ་བྱང་ཆུབ་སེམས་དཔའི་སྐྱེས་པའི་རབས་སྣ་ཚོགས་དང༌། ལ་ལར་རྡོ་རྗེའི་གདན་ལ་སོགས་པར་བྱང་ཆུབ་ཆེན་པོ་ཐམས་ཅད་མངོན་དུ་བྱེད་པ་དང༌། ལ་ལར་དེ་ནི་མྱ་ངན་ལས་འདས་པ་སྟོན་པ་ལ་སོགས་ཐམས་ཅད་མཛད་དོ། །བསམ་པ་རྟོག་པ་མི་མངའ་བར་འཇུག་པ་ནི། སངས་རྒྱས་རྣམས་ནི་སེམས་ཅན་ཡོངས་སུ་སྨིན་པར་བྱེད་པས་ན་འདི་སྙམ་དུ་ལུས་ཅན་འདི་རྣམས་ནི་བདག་གིས་སྔར་སྨིན་པར་བྱས་ཤེའམ། འདི་རྣམས་ནི་མ་འོངས་པ་ན་རབ་ཏུ་སྨིན་པར་བྱའོ་ཞེའམ། གཞན་ཡང་ལུས་ཅན་འདི་རྣམས་ད་ལྟར་སྨིན་པར་བྱེད་དོ་ ༼༡༧༣༽ སྙམ་དུ་སེམས་མངོན་པར་འདུ་མཛད་པ་མི་མངའ་བར་ཡང་གདུལ་བྱ་གང་དང་གང་ན་གནས་པའི་ཕྱོགས་ཕྱོགས་ཀུན་ཏུ་དུས་རྟག་པར་ཐེག་པའི་སྒོ་གསུམ་ནས། ཕ་རོལ་ཏུ་ཕྱིན་པ་ལ་སོགས་པའི་དགེ་བའི་ཆོས་རྣམས་ཀྱིས་སྐྱེ་བོ་མང་པོ་རབ་ཏུ་སྨིན་པར་འགྱུར་པ་ཉིད་དེ།

ཐེག་བསྡུས་ལས། ཀུན་ཀྱང་འདྲེས་པའི་ཕྲིན་ལས་ཅན། །རྒྱ་མཚོར་ཆུ་འདྲ་རྒྱལ་བ་རྣམས། །བྱས་སོ་བྱེད་དོ་བྱའོ་ཞེས། །གཞན་གྱི་དོན་ལ་དགོངས་པ་མེད། །ཅེས་པ་ལྟར་རོ། །དེའི་དཔེ་ནི་ཇི་ལྟར་ཉི་མ་ནི་བདག་གིས་འོད་ཟེར་མང་པོ་བཏང་ལ་ལོ་ཐོག་སྨིན་པར་བྱའོ་སྙམ་དུ་འབད་པ་མེད་པར་ཡང་ཕྱོགས་ཕྱོགས་ཀུན་ཏུ་འོད་ཟེར་ཁ་དོག་གསལ་བ་རབ་འབྱམས་ཏེ། གྲངས་མང་པོས་ལོ་ཐོག་རྣམས་སྨིན་པར་བྱེད་པ་ལྟར་དཔེ་དེ་བཞིན་དུ་ཆོས་ཀྱི་འོད་ཟེར་མང་པོ་དང་ལྡན་པའི་ཉི་མ་སངས་རྒྱས་བཅོམ་ལྡན་འདས་དེའང་སྡུག་བསྔལ་དང་ཀུན་འབྱུང་རབ་ཏུ་ཞི་བར་བྱེད་པའི་གསུང་རབ་ཡན་ལག་བཅུ་གཉིས་ཀྱི་ཆོས་ཀྱི་འོད་ཟེར་རབ་འབྱམས་དག་གིས་ཕྱོགས་ཕྱོགས་ཀུན་ཏུ་སེམས་ཅན་རྣམས་སྨིན་པར་མཛད་དོ། །གཉིས་པ་ནི། ཇི་ལྟར་མར་མེ་གཅིག་ལས་མར་མེའི་ཚོགས་རབ་ཏུ་མང་པོ་དཔག་ཏུ་མེད་ཅིང་གྲངས་མེད་པ་བྱུང་ཡང་རྩ་བའི་མར་མེ་དེ་ལ་ཟད་པ་མེད་པ་དེ་བཞིན་དུ་སྨིན་པ་ཡང་དག་པར་རྫོགས་པའི་སངས་རྒྱས་གཅིག་ལས་སངས་རྒྱས་དཔག་ཏུ་མེད་པ་བྱུང་ཡང་རྩ་བའི་སངས་རྒྱས་དེའི་ཡེ་ཤེས་དང་ཕྲིན་ལས་ཟད་པ་མེད་དེ་དྲི་མ་མེད་པར་གྲགས་པའི་མདོ་ལས། སྲིང་མོ་དག་སྒྲོན་མ་གཅིག་ལས་སྒྲོན་མ་མང་པོ་འབར་བར་བྱས་ཀྱང་སྒྲོན་མ་དེ་འབྲི་བར་མི་འགྱུར་བ་དེ་བཞིན་དུ་བྱང་ ༼༡༧༤༽ ཆུབ་སེམས་དཔའ་གཅིག་གིས་སེམས་ཅན་བརྒྱ་སྟོང་མང་པོ་རྣམས་བྱང་ཆུབ་ལ་བཀོད་ཀྱང་བྱང་ཆུབ་སེམས་དཔའ་དེའི་སེམས་ཀྱི་རྟོགས་པ་མི་འབྲི་སྟེ་ཕྱིར་ཞིང་སྐྱེ་ཞེས་གསུངས་པ་ལྟར་རོ། །ཁམས་ལ་འཕེལ་འགྲིབ་མེད་པ་ནི། ཇི་ལྟར་རྒྱ་མཚོ་ཆེན་པོའི་ནང་དུ་ཆུ་རྒྱུན་མང་པོ་འབབ་པའི་སྐབས་འདི་ན་ཆུ་ཡི་ས་ངོམས་ཏེ་ཕྱིན་ཆད་ཤོང་བ་མེད་པར་མི་འགྱུར་ལ། གངྒཱ་ལ་སོགས་པ་ཆུ་ཆེན་པོ་རབ་ཏུ་མང་པོ་བབས་ཀྱང་སྔར་བས་འཕེལ་ཏེ་མཐོར་སོང་བའམ་ཕྱིར་འཆིལ་བར་ཡང་མི་འགྱུར་བ་དེ་བཞིན་དུ་སངས་རྒྱས་ཀྱི་ཁམས་ཟག་མེད་ཀྱི་དབྱིངས་ཀྱང་གློ་བུར་གྱི་དྲི་མས་དག་པའི་གང་ཟག་རྟག་ཏུ་རྒྱུན་མི་ཆད་པར་འཇུག་པས་ངོམས་པ་མི་མངའ་ཞིང་འཕེལ་བར་མི་འགྱུར་བ་དེ་ནི་འདིར་རྨད་དུ་བྱུང་བའི་མཆོག་ཡིན་ནོ། །ལྔ་པ་དབྱིངས་དང་ཡེ་ཤེས་ཀྱི་མཚན་ཉིད་ནི།

སངས་རྒྱས་ཀྱི་སའི་མདོ་ལས། ཤིན་ཏུ་འདུས་ཆོས་ལྔས་སངས་རྒྱས་ཀྱིས་བསྡུས་པ་ཡིན་ཏེ་ལྔ་གང་ཞེ་ན་འདི་ལྟ་སྟེ། ཆོས་ཀྱི་དབྱིངས་རྣམ་པར་དག་པ་དང༌། མེ་ལོང་ལྟ་བུའི་ཡེ་ཤེས་དང༌། མཉམ་པ་ཉིད་ཀྱི་ཡེ་ཤེས་དང༌། སོ་སོར་རྟོག་པའི་ཡེ་ཤེས་དང༌། བྱ་བ་གྲུབ་པའི་ཡེ་ཤེས་སོ་ཞེས་གསུངས་པའི་དོན་སྟོན་པ་ཡིན་ནོ། །དེ་ལ་གཉིས་ཏེ། ཆོས་དབྱིངས་རྣམ་པར་དག་པ་དང༌། ཡེ་ཤེས་སྒྲིབ་པ་མེད་པའོ། །དང་པོ་ལ་དྲུག་སྟེ། ངོ་བོ། རྒྱུ། འབྲས་བུ། ལས་ལྡན་པ། འཇུག་པའི་དོན་ནོ། །ངོ་བོའི་དོན་ནི་གནས་གྱུར་གསུམ་སྟོན་ཏེ། ཆོས་རྣམས་ཀུན་གྱི་དེ་བཞིན་ཉིད་རང་བཞིན་ཕྱི་ས་རྣམ་པར་དག་པ་དེ་ཉོན་མོངས་པ་དང་ཤེས་བྱའི་སྒྲིབ་པ་གཉིས་ཀྱིས་དག་པའི་མཚན་ཉིད་ནི་དེ་བཞིན་ཉིད་གནས་གྱུར་པ་ཡིན་ ༼༡༧༥༽ ནོ། །དངོས་པོ་ནི་རྟེན་ཀུན་གཞིའི་རྣམ་ཤེས་གཞན་དབང་གི་ངོ་བོ་དེ་གནས་གཞན་དུ་གྱུར་པ་རྣམ་པར་མི་རྟོག་པའི་ཡེ་ཤེས་ཡིན་ལ། ཤེས་པ་ནི་དེ་ཡུལ་དུ་བྱེད་པའི་རྗེས་ཐོབ་ཀྱི་ཡེ་ཤེས་ཡིན་ཏེ། དེས་རྣམ་པར་མི་རྟོག་པའི་ཡེ་ཤེས་དེ་ཤེས་པའི་ཕྱིར་རོ། །འདིས་ནི་གནས་ངན་ལེན་གྱི་གནས་གྱུར་བསྟན་ཏོ། །དེ་ཞེས་བྱ་བ་ནི་སྔར་གྱི་དེ་བཞིན་ཉིད་ལ་སྙེགས་ལ། དེ་བཞིན་ཉིད་ལ་དམིགས་པ་རྣམ་པར་མི་རྟོག་པའི་ཡེ་ཤེས་ཡིན་ཏེ། འདིས་ལམ་གྱི་གནས་གྱུར་བསྟན་ཏོ། །དེ་ལྟར་མཉམ་བཞག་གིས་ཆོས་ཉིད་རྟོགས་པ་དང་རྗེས་ཐོབ་ཀྱིས་མཉམ་བཞག་རྟོགས་པ་རྒྱུན་མི་ཆད་པས་ན་དབང་ཟད་མི་ཤེས་པའི་མཚན་ཉིད་དོ། །རྒྱུའི་དོན་ནི་ཐེག་ཆེན་གྱི་ཆོས་ཀྱི་རྣམ་གྲངས་ཐམས་ཅད་ནས་འབྱུང་བ་ལྟར་མ་སྐྱེས་པ་ལ་སོགས་པའི་དོན་ལ་མོས་སྤྱོད་དུ་ཐོས་བསམ་སྒོམ་པ་བྱས་པས་མཐོང་ལམ་དུ་དེ་བཞིན་ཉིད་མངོན་སུམ་དུ་ཤེས་པ་དེ་སྒོམ་ལམ་དུ་བསྒོམས་པ་ལས་སངས་རྒྱས་ཀྱི་སར་ཆོས་དབྱིངས་གློ་བུར་གྱི་དྲི་མ་ཐམས་ཅད་ཀྱིས་དག་པ་དེ་ཡང་དག་པར་འབྱུང་ངོ༌། །འབྲས་བུའི་དོན་ནི་སེམས་ཅན་ཀུན་ལ་རྣམ་པ་ཀུན་ཏུ་ཕན་པ་དང་བདེ་བ་གཉིས་སྐྱེད་ལ་དེའང་འཁོར་བ་མ་སྟོངས་ཀྱི་བར་དུ་མི་ཟད་པའི་འབྲས་བུ་ཅན་ཡིན་ནོ། །ལས་ནི་གདུལ་བྱ་དང་འཚམས་པའི་སྐུ་སྟོན་པ་སྐུ་དང༌།

ནམ་མཁའ་ལ་སོགས་པ་ལས་ཆོས་ཀྱི་སྒྲ་འབྱུང་བ་གསུང་དང༌། གཞན་གྱི་སེམས་བྱིན་གྱིས་བརླབས་ནས་ཆོས་སྟོན་པར་མཛད་པ་ཐུགས་སྤྲུལ་པའི་ཐབས་ཀྱི་སྦྱོར་བའི་ཕྲིན་ལས་ཅན་ཡིན་ནོ། །ལྡན་པ་ནི་ཏིང་འཛིན་གྱི་རྒྱལ་པོ་ལ་སོགས་པའི་ཏིང་ངེ་འཛིན་དང་མི་ཟད་པའི་ཟ་མ་ཏོག་ ༼༡༧༦༽ ལ་སོགས་པའི་གཟུངས་ཀྱི་སྒོ་དང༌། བསོད་ནམས་དང་ཡེ་ཤེས་དཔག་ཏུ་མེད་པ་གཉིས་དང་ལྡན་ནོ། །འཇུག་པའི་དོན་ལ་དངོས་དང་ཞར་ལ་སྐུའི་རྣམ་བཞག་གཉིས་ལས། དང་པོ་ནི། རང་བཞིན་གྱི་སྐུ་དང༌། ཐེག་ཆེན་གྱི་ཆོས་ལ་རྫོགས་པར་ལོངས་སྤྱོད་པའི་སྐུ་དང༌། སྤྲུལ་པའི་སྐུ་དག་གིས་ཐ་དད་པ་གསུམ་དུ་འཇུག་སྟེ། དོན་དྲུག་པོ་འདི་ནི་སངས་རྒྱས་རྣམ་དག་གི་ཆོས་དབྱིངས་སྒྲིབ་གཉིས་ཀྱིས་རྣམ་པར་དག་པ་རྒྱུ་ལ་སོགས་པ་དང་བཅས་པར་བཤད་དོ། །འགྲེལ་ཆེན་མཁན་པོས་ཚིག་རྐང་གཉིས་པོ་འདི་དོན་དྲུག་ཀའི་མཇུག་སྡུད་དུ་མཛད་དོ། །གཉིས་པ་ལ་སྤྱི་དོན་དང༌། གཞུང་དོན་ནོ། །དང་པོ་ལ་ལྔ་སྟེ། ངོ་བོ་དང༌། རྒྱུ་དང༌། གྲངས་ངེས། གནས་གྱུར་གྱི་ཁྱད་པར། ཡེ་ཤེས་ཀྱི་ཁྱད་པར་རོ། །དང་པོ་ལ། ཆོས་སྐུའི་ངོ་བོ་ནི་དབྱིངས་རང་བཞིན་རྣམ་དག་གློ་བུར་གྱི་དྲི་མ་ཐམས་ཅད་ཀྱིས་དག་པ་ཟག་མེད་ཀྱི་ཡོན་ཏན་ཐམས་ཅད་དང་ལྡན་པ་སྟེ། རྒྱན་ལས། ཐུབ་པའི་ངོ་བོ་ཉིད་སྐུ་ནི། །ཟག་པ་མེད་པའི་ཆོས་གང་དག །ཐོབ་གྱུར་རྣམ་ཀུན་རྣམ་དག་པ། །དེ་དག་རང་བཞིན་མཚན་ཉིད་ཅན། །ཞེས་སོ། །ལོངས་སྐུ་ནི་སྐུ་ངེས་པ་མཚན་དཔེས་བརྒྱན་པ་འཁོར་ངེས་པ་ས་བཅུའི་བྱང་སེམས་ཁོ་ན་ལ་ཆོས་ངེས་པ་ཐེག་ཆེན་གྱི་ཆོས་འབའ་ཞིག་སྟོན་པ་སྟེ། མཚན་ནི་སུམ་ཅུ་རྩ་གཉིས་དང༌། །དཔེ་བྱད་བརྒྱད་ཅུའི་བདག་ཉིད་འདི། །ཐེག་ཆེན་ཉེ་བར་ལོངས་སྤྱོད་ཕྱིར། །ཐུབ་པའི་ལོངས་སྤྱོད་རྫོགས་སྐུར་བཞེད། །ཅེས་སོ། །གནས་ངེས་པ་སྟུག་པོ་བཀོད་པ་ཡིན་ཏེ་ཆོས་བཤེས་ཀྱིས་སྐུ་འདི་ཡང་སྨོན་ལམ་ཚོགས་ཀྱིས་འཕེན་པའམ་བཞེད་པ་ཙམ་གྱིས་འོག་མིན་གནས་

༼༡༧༧༽ གཅིག་ཁོ་ནར་མངོན་པར་རྫོགས་པར་འཚང་རྒྱ་བའི་ཕྱིར་རྣམ་པ་རབ་ཏུ་མང་བའི་ལོངས་སྤྱོད་རྫོགས་པའི་སྐུ་འོག་མིན་རྣམས་ན་སྣང་བ་ནི་སྤྲུལ་པའི་སྐུ་འབའ་ཞིག་རྒྱ་ཆེན་པོར་སྣང་བར་ཟད་དོ་ཞེས་བཤད་དོ། །འདི་སངས་རྒྱས་གཅིག་གི་ལོངས་སྐུའི་དབང་དུ་བྱས་པ་ཡིན་ལ། གཞུང་འདིར་གནས་ཐ་དད་ཡོད་པར་གསུངས་པ་ནི་སངས་རྒྱས་ཐ་དད་ཀྱི་དབང་དུ་བྱས་པས་མི་འགལ་ལོ་སྙམ་མོ། །དུས་ངེས་པ་རྒྱུན་མི་ཆད་པ་སྟེ་འདིར་རྒྱུན་མི་ཆད་ཅེས་འབྱུང་ཞིང་ཆོས་ཀྱི་བཤེས་གཉེན་གྱིས་ཁ་ཅིག་ལོངས་སྐུ་སྔ་མ་འདས་ཤིང་ཕྱི་མ་བྱོན་ཡང་སངས་རྒྱས་མ་གཏོགས་པ་རང་གི་འཁོར་གྱིས་མི་ཤེས་ཏེ། བརྒྱ་བྱིན་འཕོས་པ་འཁོར་གྱིས་མི་ཤེས་པ་བཞིན་ཞེས་འདོད་པ་ནི་མི་འཐད་དེ་ལོངས་སྐུ་མྱ་ངན་ལས་འདའ་བར་བཤད་པ་ནི་སྤྲུལ་སྐུ་ལ་ལོངས་སྐུར་བཏགས་པ་ཡིན་གྱི་ལོངས་སྐུ་དངོས་ནི་མྱ་ངན་ལས་མི་འདའོ་ཞེས་བཤད་དོ། །དེ་ལྟར་ངེས་པ་ལྔ་ལྡན་ནོ། །སྤྲུལ་སྐུ་ནི་སྒོ་ལྔའི་རྣམ་ཤེས་གནས་གྱུར་པ་འཁོར་བ་མ་སྟོངས་ཀྱི་བར་དུ་འཇིག་རྟེན་གྱི་ཁམས་དུ་མར་མཛད་པ་སྣ་ཚོགས་སྟོན་པ་སྟེ། གང་གིས་སྲིད་པ་ཇི་སྲིད་པར། །འགྲོ་ལ་ཕན་པ་སྣ་ཚོགས་དག །མཉམ་དུ་མཛད་པའི་སྐུ་དེ་ནི། །ཐུབ་པའི་སྤྲུལ་སྐུ་རྒྱུན་མི་ཆད། །ཅེས་སོ། །དེ་དག་ཀྱང་ཆོས་སྐུ་ནི་སྟོབས་ལ་སོགས་པ་བྲལ་བའི་ཡོན་ཏན་དང་ལྡན་ལ་གཟུགས་སྐུ་གཙོ་ཆེར་རྣམ་སྨིན་གྱི་ཡོན་ཏན་དང་ལྡན་ཏེ། རྒྱུད་བླ་མ་ལས། དང་པོའི་སྐུ་ནི་སྟོབས་ལ་སོགས། །བྲལ་བའི་ཡོན་ཏན་རྣམས་དང་ལྡན། །གཉིས་པ་སྐྱེས་བུ་ཆེན་པོའི་མཚན། །རྣམ་སྨིན་ཡོན་ ༼༡༧༨༽ ཏན་དག་དང་ལྡན། །ཞེས་སོ། །རྒྱུ་ནི་རིན་ཆེན་ཕྲེང་བ་ལས། །སངས་རྒྱས་རྣམས་ཀྱི་གཟུགས་སྐུ་འདིར། །བསོད་ནམས་ཚོགས་ལས་བྱུང་བ་སྟེ། །ཆོས་ཀྱི་སྐུ་ནི་མདོར་བསྡུས་ན། །རྒྱལ་པོ་ཡེ་ཤེས་ཚོགས་ལས་འཁྲུངས། །ཞེས་སོ། །གསུམ་པ་ནི་རང་གཞན་གྱི་དོན་ཕུན་སུམ་ཚོགས་པ་ལ་ཆོས་སྐུ་དང་གཟུགས་སྐུ་གཉིས་སུ་ངེས་ཏེ།

རྒྱུད་བླ་མ་ལས། བདག་ཉིད་ཀྱི་ནི་འབྱོར་པའི་གནས། །དམ་པའི་དོན་གྱི་སྐུ་ཡིན་ཏེ། །དྲང་སྲོང་རྣམས་ཀྱི་བརྡ་ཡི་སྐུ། །ཕ་རོལ་ཕུན་སུམ་ཚོགས་པའི་གནས། །ཞེས་སོ། །གཟུགས་སྐུ་གཉིས་སུ་ངེས་པ་ནི་གཙོ་ཆེར་གདུལ་བྱ་དག་པ་དང་མ་དག་པའི་དབང་གིས་སོ། །གནས་གྱུར་གྱི་ཁྱད་པར་ནི་ཀུན་གཞི་གནས་གྱུར་པ་ཆོས་སྐུ། ཉོན་ཡིད་དང་ཡིད་ཤེས་གནས་གྱུར་པ་ལོངས་སྐུ། སྒོ་ལྔའི་རྣམ་ཤེས་གནས་གྱུར་པ་སྤྲུལ་སྐུ་ཡིན་ཞེས་བཙུན་པ་བཞེད་དོ། །ཡེ་ཤེས་ཀྱི་ཁྱད་པར་ནི་ཆོས་ཀྱི་དབྱིངས་ཀྱི་ཡེ་ཤེས་དང་མེ་ལོང་ལྟ་བུའི་ཡེ་ཤེས་ཆོས་སྐུས་བསྡུས་གསུངས་ཀྱང་མེ་ལོང་ལྟ་བུའི་ཡེ་ཤེས་ནི་ལོངས་སྐུས་བསྡུས་པར་གཞུང་འདི་ཉིད་ལས་གསལ་ལོ། །མཉམ་པ་ཉིད་དང་སོ་སོར་རྟོག་པའི་ཡེ་ཤེས་ནི་ལོངས་སྐུས་བསྡུས་པ། བྱ་བ་གྲུབ་པའི་ཡེ་ཤེས་ནི་སྤྲུལ་སྐུས་བསྡུས་སོ། །སློབ་དཔོན་ཙནྡྲ་གོ་མཱིས། གང་ཡང་ཀུན་གཞིའི་རྣམ་པར་ཤེས། །མེ་ལོང་ཡེ་ཤེས་ཉིད་གྱུར་པ། །དེ་ཡང་ཆོས་ཀྱི་དབྱིངས་ཀྱི་ནི། །ངོ་བོ་ཉིད་དུ་འགའ་ཞིག་འདོད། །ཅེས་པ་དང༌། ཉོན་མོངས་ཅན་ཡིད་གནས་གྱུར་པ། །མཉམ་ཉིད་ཡེ་ཤེས་བརྗོད་པར་བྱ། །སོ་སོར་རྟོག་པའི་ཡེ་ཤེས་ནི། ། ༼༡༧༩༽ ཡིད་ཀྱི་རྣམ་ཤེས་དེ་ཉིད་དེའོ། །དེ་དག་ལོངས་སྤྱོད་རྫོགས་སྐུ་ཉིད། །ཆོས་ལ་རྫོགས་ལོངས་སྤྱོད་སྟོན་ཕྱིར། །བྱང་ཆུབ་སེམས་དཔའ་ཆེན་པོ་རྣམས། །ཆོས་ལ་རྫོགས་ལོངས་སྤྱོད་ཕྱིར་ཡང༌། །ཁ་ཅིག་མེ་ལོང་ཡེ་ཤེས་ཀྱང༌། །ལོངས་སྤྱོད་རྫོགས་པའི་སྐུ་རུ་རྟོག །དེ་ཡང་དེ་ལ་རྒྱུ་ཉིད་ཕྱིར། །ཉེ་བར་བརྟགས་ལས་དེ་བཞིན་གཞན། །དབང་པོ་ལྔ་ཡི་རྣམ་ཤེས་གང༌། །དེ་ནི་དོན་ཀུན་ཡོངས་འཛིན་ཕྱིར། །སེམས་ཅན་ཀུན་གྱི་དོན་དུ་ནི། །བྱ་བ་གྲུབ་པ་ཙམ་ཉིད་ཐོབ། །དེ་ཡང་རྟག་པར་ཐམས་ཅད་དུ། །དུས་ཇི་བཞིན་དང་བསམ་ཇི་བཞིན། །སངས་རྒྱས་རྣམས་ཀྱི་སྤྲུལ་སྐུ་སྟེ། །སྤྲུལ་པ་ཀུན་གྱི་རྒྱུ་ཡིན་ཕྱིར། །ཁ་ཅིག་ཡིད་ནི་ཁོ་ན་ལ། །སྤྲུལ་པའི་སྐུ་ཉིད་དུ་ནི་རྟོག

།དབང་པོ་ལྔ་ཡི་རྣམ་ཤེས་གང༌། །དེ་ནི་ལོངས་སྤྱོད་རྫོགས་སྐུར་རོ། །ཞེས་བཤད་དོ། །གཞུང་དོན་ལ་ལྔ་སྟེ། དབྱེ་བ། སོ་སོའི་རང་བཞིན། གྲངས་ངེས། མཉམ་པའི་དོན། རྟག་པའི་དོན་ནོ། །དང་པོ་ནི་སངས་རྒྱས་རྣམས་ཀྱི་སྐུ་ལ་དབྱེ་ན་རང་བཞིན་ཆོས་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་དང༌། དེ་གཉིས་ལས་གཞན་ནི་སྤྲུལ་པའི་སྐུ་ཡིན་ཏེ། དང་པོ་ཆོས་སྐུ་དེ་གཉིས་པ་གཟུགས་སྐུ་གཉིས་ཀྱི་རྟེན་ཡིན་ནོ། །གཉིས་པ་ལ་གསུམ་ལས། དང་པོ་ལོངས་སྐུ་ནི་འཇིག་རྟེན་གྱི་ཁམས་ཀུན་ཏུ་བྱང་ཆུབ་སེམས་དཔའི་འཁོར་ཐ་དད་ཡོངས་སུ་སྡུད་པ་དང༌། ཤེལ་དང་བཻ་ཌཱུརྻ་ལ་སོགས་པ་ལས་གྲུབ་པའི་ཞིང་ཁམས་དང༌། འོད་དཔག་མེད་དང་རྣམ་པར་སྣང་མཛད་ཅེས་པ་ལ་སོགས་པ་མཚན་དང༌། སྐུ་མདོག་དང་སྐུ་ཆེ་ཆུང་ལ་སོགས་པ་དང༌། ས་བཅུ་པ་ལ་སོགས་ ༼༡༨༠༽ པའི་ཆོས་ཐ་དད་ལ་རྫོགས་པར་ལོངས་སྤྱོད་པ་དང༌། འཁོར་གྱི་བསམ་པ་ལ་ལྟོས་པའི་མཛད་པ་མི་འདྲ་བའི་ཁྱད་པར་ཏེ་དྲུག་པོ་དེ་དག་གིས་ཐ་དད་དོ། །གཉིས་པ་ཆོས་སྐུ་ནི་སངས་རྒྱས་རྣམས་ཀྱི་རང་བཞིན་གྱི་སྐུ་ནི་དག་པ་གཉིས་ལྡན་དུ་ཁྱད་པར་མེད་པས་མཉམ་པ་དང༌། སངས་རྒྱས་མ་གཏོགས་པས་རྫོགས་པར་མི་ཤེས་པས་ཕྲ་བ་དང༌། ཆོས་སྐུ་མངོན་དུ་བྱས་པ་ལས་རྒྱུ་མཐུན་གྱི་འབྲས་བུ་ལོངས་སྐུ་འབྱུང་བས་ན་དེ་དང་ལོངས་སྐུ་འབྲེལ་པ་དང༌། དེ་ལྟར་འབྲེལ་པས་ཐེག་ཆེན་གྱི་ཆོས་ལ་རང་ཇི་ལྟར་འདོད་པ་བཞིན་དུ་དགྱེས་དགུར་ལོངས་སྤྱོད་པ་བསྟན་པར་བྱ་བ་ལ་ལོངས་སྤྱོད་རྫོགས་པར་འབྱོར་པའི་རྒྱུ་ནི་ཆོས་སྐུ་ཡིན་པར་འདོད་དོ། །སྤྲུལ་སྐུ་ལ་གཉིས་ལས། ངོ་བོ་ནི་སངས་རྒྱས་ཀྱི་སྤྲུལ་པ་དཔག་ཏུ་མེད་པས་སེམས་ཅན་གྱི་དོན་བྱེད་པ་ནི་སྤྲུལ་པའི་སྐུར་ནི་འདོད་པ་སྟེ། རང་ཐེག་ཆེན་ལ་རྫོགས་པར་ལོངས་སྤྱོད་པ་རང་དོན་དང༌། ཐབས་སྣ་ཚོགས་ཀྱིས་གདུལ་བྱ་སྨིན་གྲོལ་ལ་འགོད་པའི་གཞན་དོན་གཉིས་ཕུན་སུམ་ཚོགས་པ་ནི་རྣམ་པ་ཐམས་ཅད་དུ་ལོངས་སྐུ་དང་སྤྲུལ་སྐུ་གཉིས་ལ་གོ་རིམ་བཞིན་དུ་གནས་སོ་ཞེས་བྱ་བ་ནི་འགྲེལ་ཆེན་གྱི་ལུགས་སོ། །བཙུན་པ་ནི་རང་དོན་ཕུན་སུམ་ཚོགས་པ་ནི་ཆོས་ཀྱི་སྐུ་ལ་བརྟེན་ཅིང༌།

གཞན་དོན་ཕུན་སུམ་ཚོགས་པ་ནི་ལོངས་སྐུ་ལ་ཡང་རྟེན་ལ་སྤྲུལ་སྐུ་ལ་ཡང་རྟེན་ཞེས་གསུང་ངོ༌། །འོ་ན། རང་དོན་གཞན་དོན་དོན་དམ་སྐུ་དང་ནི། །དེ་ལ་བརྟེན་པའི་ཀུན་རྫོབ་སྐུ་ཉིད་དོ། །ཞེས་པ་དང༌། བདག་ཉིད་ཀྱི་ནི་འབྱོར་པའི་གནས། །ཞེས་པ་ཆོས་སྐུ་རང་དོན་དང་གཟུགས་སྐུ་གཉིས་ཀ་གཞན་དོན་དུ་བཤད་པ་དང་འགལ་ལོ་ཞེ་ན། དེ་ནི་ཆོས་སྐུ་སངས་རྒྱས་ཁོ་ནའི་ཡུལ་ཡིན་ལ། གཟུགས་སྐུ་གཉིས་ནི་འཁོར་དག་མ་ ༼༡༨༡༽ དག་གཉིས་ཀྱི་དོན་བྱེད་པ་ལ་དགོངས་པ་ཡིན་པས་མི་འགལ་ལོ། །གཉིས་པ་ལས་ནི་པི་ཝང་ལེན་པའི་གཟུགས་སུ་སྤྲུལ་ནས་དྲི་ཟའི་རྒྱལ་པོ་རབ་དགའ་བཏུལ་པ་ལྟ་བུ་བཟོ་སྤྲུལ་པ་དང༌། དཀོན་མཆོག་སྒྲོན་མེ་ལས། དེ་དག་དགོན་པར་ལྗོན་ཤིང་ཆེན་པོར་འགྱུར། །སྨན་དང་མི་ཟད་རིན་ཆེན་གཏེར་རྣམས་དང༌། །ཡིད་བཞིན་ནོར་བུ་འདོད་འབྱིན་སྡོང་པོ་དང༌། །ལམ་གོལ་སོང་བ་རྣམས་ལ་ལམ་སྟོན་འགྱུར། །ཞེས་པ་ལྟར་སྐྱེ་བ་སྤྲུལ་པ་དང༌། མཆོག་གི་སྤྲུལ་པ་བྱང་ཆུབ་པ་ཆེན་པོ་དང་མྱ་ངན་ལས་འདས་པ་ལ་སོགས་པ་རྟག་ཏུ་སྟོན་པའི་སངས་རྒྱས་ཀྱི་སྤྲུལ་པའི་སྐུ་འདི་ནི་གདུལ་བྱ་རྣམ་པར་གྲོལ་བར་བྱེད་པའི་ཐབས་ཆེན་པོ་ཡིན་ནོ། །གསུམ་པ་ནི་སྐུ་གསུམ་དག་གིས་སངས་རྒྱས་ཀྱི་སྐུ་ཐམས་ཅད་བསྡུས་པར་ཤེས་པར་བྱ་སྟེ། ཇི་ལྟར་བསྡུས་ཤེ་ན། སྐུ་གསུམ་པོ་དག་གི་སྒོ་ནས་ལོངས་སྐུས་རང་དོན། སྤྲུལ་སྐུས་གཞན་དོན། དེ་གཉིས་ཀྱི་རྟེན་ཆོས་སྐུ་དང་བཅས་པ་བསྟན་ཏོ། །བཞི་པ་ནི་སངས་རྒྱས་རྣམས་ཀྱི་སྐུ་གསུམ་པོ་དེ་དག་ལས་ཆོས་སྐུ་ནི་རྟེན་ཆོས་དབྱིངས་ཐ་དད་མེད་པས་རྟེན་གྱིས་མཉམ་ལ། ལོངས་སྐུ་རྣམས་དགོངས་པ་བཟང་ངན་མེད་པས་དགོངས་པ་མཉམ་ཞིང༌། སྤྲུལ་སྐུ་རྣམས་ཕྲིན་ལས་ཐུན་མོང་དུ་མཛད་པས་ཕྲིན་ལས་ཀྱིས་མཉམ་མོ། །ལྔ་པ་ནི་ཆོས་སྐུ་འདུས་མ་བྱས་པའི་ཕྱིར་རང་བཞིན་གྱིས་རྟག་གོ །ལོངས་སྐུ་ནི་ཐེག་ཆེན་ལ་རྒྱུན་མི་ཆད་པར་ལོངས་སྤྱོད་པའི་ཕྱིར་རྒྱུན་མི་ཆད་པ་སྟེ།

སྒོ་མཐའ་ཡས་པ་སྤྲུལ་པའི་གཟུངས་ཀྱི་འགྲེལ་པར། སྤྲུལ་པའི་སྐུ་ནི་མྱ་ངན་ལས། །འདའ་བར་བརྗོད་ཀྱིས་ཅིག་ཤོས་ཡིན། །གཏན་དུ་གནས་པའི་རྒྱུ་ལྡན་ 

༼༡༨༢༽ ཕྱིར། །མྱ་ངན་འདའ་བར་ཡང་མི་རིགས། །ཞེས་པ་བཞིན་ནོ། །སྤྲུལ་སྐུ་ནི་ལ་ལར་མི་སྣང་ཡང་ལ་ལར་སྣང་བའི་ཕྱིར་རྒྱུན་གྱིས་རྟག་གོ །གཉིས་པ་ཡེ་ཤེས་སྒྲིབ་པ་མེད་པ་ལ་གསུམ་སྟེ། དབྱེ་བ། སོ་སོའི་མཚན་ཉིད། འགྲུབ་པའི་རྒྱུའོ། །དང་པོ་ནི་མེ་ལོང་ལྟ་བུའི་ཡེ་ཤེས་ནི་རྒྱུན་མི་ཆད་པར་ཆོས་དབྱིངས་ལ་གནས་ཤིང་འབྱུང་འཇུག་མི་བྱེད་པས་སམ་ཆོས་ཉིད་ལ་དམིགས་པའི་ཕྱིར་མི་གཡོ་བ་སྟེ། ཊཱི་ཀ་ལས་དེ་བཞིན་ཉིད་ལ་དམིགས་པའི་ངོ་བོ་ཉིད་དེ། དེ་ཉིད་ཀྱི་ཕྱིར་མི་གཡོ་བ་ཡིན་ནོ་ཞེས་བཤད་དོ། །ཡེ་ཤེས་གཞན་གསུམ་ནི་དེ་ལ་རྟེན་ཅིང་ཆོས་ཅན་ཡུལ་དུ་བྱེད་པའམ་འབྱུང་འཇུག་ཡོད་པས་གཡོ་བ་ཡིན་ནོ། །གཉིས་པ་ལ་བཞི་སྟེ། མེ་ལོང་ལྟ་བུ། མཉམ་པ་ཉིད། སོ་སོར་རྟོག་པ། བྱ་བ་གྲུབ་པའོ། །དང་པོ་ལ་བཞི་ལས། རང་བཞིན་ནི་མེ་ལོང་ལྟ་བུའི་ཡེ་ཤེས་ནི་ངོ་བོའི་སྒོ་ནས་མཚོན་ན་ང་ཡིར་འཛིན་པ་མེད་ཅིང༌། ཡུལ་གྱི་སྒོ་ནས་ཡུལ་ཆོས་ཉིད་ཕྱོགས་དང་དུས་ལ་སོགས་པའི་རིས་སུ་ཡོངས་སུ་མ་ཆད་པ་ལ་དམིགས་པའོ། །འགྲེལ་ཆེན་མཁན་པོ་ནི་ཡུལ་དང་དུས་ཐམས་ཅད་ཤེས་པས་ན་ཡོངས་སུ་མ་ཆད་ཅེས་ཟེར་རོ། །དུས་ནི་རྟག་ཏུ་ལྡན་ཅིང་སྒྲིབ་གཉིས་བག་ཆགས་དང་བཅས་པ་ཐམས་ཅད་སྤངས་པས་ཤེས་བྱ་ཀུན་ལ་མ་རྨོངས་ལ། དེ་བཞིན་ཉིད་ལ་དམིགས་པས་ན་སྔོ་སེར་ལ་སོགས་པའི་རྣམ་པ་མི་འཛིན་པས་རྟག་ཏུ་གཟུགས་སོགས་དེ་དག་ལ་མངོན་དུ་ཕྱོགས་པ་མ་ཡིན་ནོ། །འགྲེལ་ཆེན་མཁན་པོ་ནི་ཡེ་ཤེས་དེ་ལ་ཤེས་བྱའི་གཟུགས་བརྙན་སྣང་ཡང་འདི་ནི་སྔོན་པོ་འདི་ནི་སེར་པོ་ཞེས་དམིགས་རྣམ་མི་གཅོད་ཅིང་མི་རྟོག་པ་ཡིན་ནོ་ཞེས་ཟེར་རོ། ། ༼༡༨༣༽ གཉིས་པ་མཛད་པ་ནི་མཉམ་པ་ཉིད་ཀྱི་ཡེ་ཤེས་ལ་སོགས་པ་ཀུན་གྱི་རྒྱུ་ཡིན་པའི་ཕྱིར་ཡེ་ཤེས་ཀྱི་འབྱུང་གནས་ཆེན་པོ་དང་འདྲ་བ་ཡིན་ནོ། །གསུམ་པ་ངོ་བོ་ནི་དེ་ཉིད་ལོངས་སྤྱོད་རྫོགས་པའི་སངས་རྒྱས་ཉིད་དོ། །ཊཱི་ཀ་ལས་ནི་ལོངས་སྤྱོད་རྫོགས་པའི་སངས་རྒྱས་ཀྱི་རྒྱུ་ཡིན་པའི་ཕྱིར་ལོངས་སྤྱོད་རྫོགས་པའི་སངས་རྒྱས་ཞེས་བྱའོ། །བཞི་པ་སྒྲ་དོན་ནི་དཔེར་ན་མེ་ལོང་གཟུགས་བརྙན་འཆར་བའི་རྟེན་ཡིན་པ་བཞིན་དུ་ཡེ་ཤེས་གསུམ་གཟུགས་བརྙན་དང་འདྲ་བ་འབྱུང་བའི་རྟེན་ཡིན་པའི་ཕྱིར་མེ་ལོང་ལྟ་བུའི་ཡེ་ཤེས་ཞེས་བྱའོ། །མཉམ་པ་ཉིད་ཀྱི་ཡེ་ཤེས་ལ་བཞི་ལས།

རྒྱུ་ནི་བདག་གཞན་མཉམ་པ་ཉིད་དུ་ཚོགས་སྦྱོར་དུ་མོས་པ་དང༌། ས་དང་པོ་ཡན་ཆད་དུ་མངོན་སུམ་དུ་རྟོགས་པའི་སྒོ་ནས་སེམས་ཅན་ཐམས་ཅད་ལ་བདག་དང་མཉམ་པ་ཉིད་ཀྱི་ཡེ་ཤེས་ཐོབ་པ་དེ་སྒོམ་པ་གོང་ནས་གོང་དུ་དག་པར་བྱས་པ་ལས་མཉམ་པ་ཉིད་ཀྱི་ཡེ་ཤེས་འབྱུང་བར་འདོད་དོ། །ངོ་བོ་ནི་སྲིད་ཞི་གཉིས་ཀྱི་མཐའ་ལ་མི་གནས་པའི་ཞི་བ་མྱང་འདས་ལ་བཞུགས་པ་ནི་མཉམ་ཉིད་ཡེ་ཤེས་ཡིན་པར་འདོད་དོ། །ཡོན་ཏན་ནི་དུས་རྣམས་ཀུན་ཏུ་སེམས་ཅན་རྣམས་བདེ་བ་དང་ལྡན་པར་བཞེད་པའི་བྱམས་པ་དང་སྡུག་བསྔལ་དང་བྲལ་བར་བཞེད་པའི་ཐུགས་རྗེ་ཆེན་པོ་དང་ལྡན་པ་སྟེ། དེ་བཞིན་གཤེགས་པ་སྐྱེ་བ་འབྱུང་བའི་མདོ་ལས། སངས་རྒྱས་བཅོམ་ལྡན་འདས་རྣམས་ནི་མཐོང་ན་སེམས་ཅན་ཐམས་ཅད་དགའ་བའི་ཕྱིར་ཡེ་ཤེས་ཆེན་པོའི་ཟླ་བ་ཡིན་ནོ་ཞེས་གསུངས་སོ། །མཛད་པ་ནི་སེམས་ཅན་རྣམས་ལ་ཇི་ལྟར་མོས་པ་བཞིན་དུ་དེ་དང་མཐུན་པར་སངས་རྒྱས་ཀྱི་སྐུ་ངེས་པར་སྟོན་པ་སྟེ། འདི་ལྟར་སེམས་ཅན་ཁ་ཅིག་ ༼༡༨༤༽ གིས་ནི་དེ་བཞིན་གཤེགས་པ་ཁ་དོག་སྔོན་པོར། ཁ་ཅིག་གིས་ནི་ཁ་དོག་སེར་པོར་མཐོང་ངོ་ཞེས་བྱ་བ་ལྟ་བུའོ། །སོ་སོར་རྟོག་པའི་ཡེ་ཤེས་ལ་གསུམ་ལས། ངོ་བོ་ནི་སོ་སོར་རྟོག་པའི་ཡེ་ཤེས་ནི་ཤེས་བྱ་ཀུན་ལ་རྟག་ཏུ་མི་ཐོགས་པ་སྟེ། འབད་མེད་དུ་དུས་གཅིག་ལ་གསལ་བར་མཁྱེན་པའོ། །ཡོན་ཏན་ནི་ཏིང་ངེ་འཛིན་དང་གཟུངས་མང་པོ་འབྱུང་བས་ན་དེ་རྣམས་ཀྱི་གཏེར་དང་འདྲའོ། །མཛད་པ་ནི་འཁོར་གྱི་དཀྱིལ་འཁོར་ཐམས་ཅད་དུ་རིན་པོ་ཆེའི་ས་གཞི་ལ་སོགས་པའི་འབྱོར་པ་ཐམས་ཅད་སྟོན་པར་མཛད་ཅིང་སེམས་ཅན་རྣམས་ཀྱི་ཐེ་ཚོམ་ཐམས་ཅད་གཅོད་པར་མཛད་པའི་ཆོས་ཆེན་པོའི་ཆར་རབ་ཏུ་འབེབས་སོ། །བྱ་བ་གྲུབ་པའི་ཡེ་ཤེས་ལ་གཉིས་ལས། ངོ་བོ་ནི་བྱ་བ་གྲུབ་པའི་ཡེ་ཤེས་ནི་འཇིག་རྟེན་གྱི་ཁམས་རྣམས་ཀུན་ཏུ་སྣ་ཚོགས་སྟོན་ལ་གྲངས་ལ་སོགས་པས་དཔག་ཏུ་མེད་ཅིང༌། བློས་བསམ་གྱིས་མི་ཁྱབ་པའི་སྤྲུལ་པ་མང་པོས་སེམས་ཅན་ཀུན་གྱི་དོན་སྒྲུབ་པར་བྱེད་དོ། །མཛད་པ་ནི་སངས་རྒྱས་ཀྱི་སྤྲུལ་པའི་སྐུ་དེ་ནི་མཛད་པ་ཇི་ལྟ་བུ་སྒྲུབ་པའི་བྱེ་བྲག་དང༌།

གྲངས་ཇི་ཙམ་དང༌། ཞིང་གང་ན་སྟོན་པའི་སྒོ་ནས་རྣམ་པ་ཀུན་ཏུ་བསམ་གྱིས་མི་ཁྱབ་སྟེ་མཐའ་མེད་དོ། །འདི་ལ་མདོ་ལས། སངས་རྒྱས་བཅོམ་ལྡན་འདས་རྣམས་ནི་ཉོན་མོངས་པའི་ནད་ཐམས་ཅད་རབ་ཏུ་ཞི་བར་མཛད་པའི་ཕྱིར་ཡེ་ཤེས་ཆེན་པོའི་སྨན་ཡིན་ནོ་ཞེས་སོ། །འོ་ན་འདིར་ཆོས་ཀྱི་དབྱིངས་ཀྱི་ཡེ་ཤེས་མི་འཆད་པའི་རྒྱུ་མཚན་ཅི་ཡིན་ཞེ་ན། བཙུན་པ་ན་རེ། རང་བཞིན་ཆོས་རྫོགས་ལོངས་སྤྱོད་དང༌། །ཞེས་པས་ཆོས་དབྱིངས་ལ་སྐུ་གསུམ་དུ་ཕྱེ་ནས་བསྟན་པས་འདིར་མ་བསྟན་ཞེས་གསུང་ངོ༌། །བྲམ་ཟེ་ན་རེ་ཆོས་ ༼༡༨༥༽ དབྱིངས་ཡེ་ཤེས་མེ་ལོང་ལྟ་བུ་ལ་སོགས་པ་བཞིན་དུ་དམིགས་པ་ལ་སོགས་པ་མེད་པས་མ་བཤད་ཅེས་གསུང་ངོ༌། །གསུམ་པ་དེ་དག་འགྲུབ་པའི་རྒྱུ་ནི་ཐོས་པའི་ཆོས་རྣམས་ལེགས་པར་འཛིན་པ་དང༌། བདག་གཞན་མཉམ་པའི་སེམས་སྒོམ་པ་དང༌། རྙེད་བཀུར་ལ་མི་ལྟ་བར་ཡང་དག་པའི་ཆོས་རབ་ཏུ་སྟོན་པ་དང༌། སེམས་ཅན་གྱི་དགོས་པའི་བྱ་བ་སྒྲུབ་པ་ཉིད་ཀྱི་ཕྱིར་རིམ་པ་ལྟར་མེ་ལོང་ལྟ་བུ་དང་མཉམ་པ་ཉིད་དང་སོ་སོར་རྟོག་པ་གང་བྱ་བ་གྲུབ་པའི་ཡེ་ཤེས་ཏེ་བཞི་ཡང་དག་པར་འབྱུང་ངོ༌། །དྲུག་པ་གཅིག་དང་ཐ་དད་ལས་གྲོལ་བའི་མཚན་ཉིད་ནི་དེ་ལྟ་བུའི་སྐུ་གསུམ་དང་ཡེ་ཤེས་ལྔ་དང་ལྡན་པའི་སངས་རྒྱས་དེ་གཅིག་ཡིན་ནམ་མང་པོ་ཡིན་ཞེ་ན། སངས་རྒྱས་གཅིག་ཁོ་ན་མ་ཡིན་ཏེ། ཅིའི་ཕྱིར་ན་སེམས་ཅན་ཐ་དད་པ་སངས་རྒྱས་ཀྱི་རིགས་ཅན་མང་པོས་སངས་རྒྱས་བསྒྲུབ་པའི་ཕྱིར་ཏེ། སངས་རྒྱས་གཅིག་ལས་མེད་ན་དེ་ལས་གཞན་པའི་བྱང་ཆུབ་སེམས་དཔའ་རྣམས་ཀྱིས་སངས་རྒྱས་ཀྱི་དོན་དུ་ཚོགས་གཉིས་བསགས་པ་དོན་མེད་པར་འགྱུར་བའི་ཕྱིར་དང༌། སངས་རྒྱས་གཅིག་ལས་མེད་ན་སངས་རྒྱས་ཀྱིས་གཞན་སུ་ཡང་སངས་རྒྱས་ལ་མི་འགོད་པས་སངས་རྒྱས་ཀྱི་མཛད་པ་མ་རྫོགས་པར་འགྱུར་བ་ལས་མཛད་པ་རྫོགས་པའི་ཕྱིར་དང༌། སངས་རྒྱས་གཅིག་ལས་མེད་ན་དེ་ཉིད་ཐོག་མའི་སངས་རྒྱས་སུ་འགྱུར་བ་ལས་སངས་རྒྱས་ཀྱི་ཐོག་མ་ནི་མེད་པའི་ཕྱིར་དེ་ཚོགས་མེད་པར་སངས་རྒྱས་མི་ཐོབ་ལ།

སངས་རྒྱས་ལ་མ་བརྟེན་པའི་ཚོགས་གཉིས་མེད་པའི་ཕྱིར་རོ། །སངས་རྒྱས་མང་པོ་ཡང་མ་ཡིན་ཏེ་དྲི་མ་མེད་པའི་དབྱིངས་ན་སངས་ ༼༡༨༦༽ རྒྱས་རྣམས་ཀྱི་ཆོས་སྐུ་ལ་ཐ་དད་མེད་པའི་ཕྱིར་རོ། །གཉིས་པ་བྱང་ཆུབ་ལ་འཇུག་པའི་ཐབས་ལ་ལྔ་ལས། གཞི་རྟོགས་ཚུལ་ནི་བྱིས་པས་ཀུན་བཏགས་པའི་གཟུང་འཛིན་མེད་པ་གང་ཡིན་པ་དེ་ཉིད་ནི་ཆོས་ཉིད་ཡོངས་གྲུབ་ཏུ་ཡོད་པའི་དམ་པ་ཡིན་ལ། ཀུན་བཏགས་པའི་བདག་གཉིས་རྣམ་པ་ཀུན་ཏུ་མི་དམིགས་པ་དེ་ནི་ཡོངས་གྲུབ་དམིགས་པའི་མཆོག་ཡིན་ནོ། །ལམ་སྒོམ་ཚུལ་ནི་ས་དང་པོ་ནས་བཅུ་པའི་བར་ཐོབ་པ་ན་བསྒོམ་པར་བྱ་བ་དང་སྒོམ་པར་བྱེད་པར་རྣམ་པར་མི་ལྟ་བ་དེ་སྒོམ་པ་དམ་པར་འདོད་པ་སྟེ། འབྲས་བུ་ཐོབ་ཚུལ་ནི་ཐོབ་པར་ལྟ་བ་མེད་པ་སྟེ་ཐོབ་བྱར་འཛིན་པ་ཐམས་ཅད་ལས་གྲོལ་བ་ནི་ཐོབ་པ་དམ་པ་ཡིན་ནོ། །རྟོག་པའི་ཉེས་དམིགས་ནི་སངས་རྒྱས་ཉིད་བླ་མ་ཡ་མཚན་ཅན་དུ་འཛིན་པ་དང༌། སངས་རྒྱས་དེ་འགྲུབ་པ་ལ་གྲངས་མེད་གསུམ་ལ་སོགས་པར་ཚོགས་བསགས་དགོས་པས་དུས་རིང་བར་ལྟ་བ་དང༌། མཚན་མ་སྟེ་འདི་བསྒོམ་པར་བྱའོ་ཞེས་སེམས་ཀྱིས་དམིགས་པར་ལྟ་བ་དང༌། བདག་གིས་བརྩོན་འགྲུས་བརྩམས་པ་ཡིན་ཏེ་མྱུར་དུ་སངས་རྒྱས་ཐོབ་པར་བྱའོ་སྙམ་དུ་ལྟ་ཞིང་གཞན་དག་ཁྱད་དུ་གསོད་པའི་བྱང་ཆུབ་སེམས་དཔའ་ང་རྒྱལ་ཅན་དེ་དག་ནི་དམིགས་པའི་རྣམ་པར་རྟོག་པ་ཅན་ཡིན་པའི་ཕྱིར་བྱང་ཆུབ་ལས་རིང་ངོ༌། །མི་རྟོག་པའི་ཕན་ཡོན་ནི་ཇི་སྐད་བཤད་པའི་སངས་རྒྱས་དང་དེ་ཐོབ་པའི་དུས་ལ་སོགས་པ་འདི་དག་ཀུན་ལ་གཟུང་བར་མ་ཞེན་པས་རྟོག་པ་ཙམ་དུ་ལྟ་ཞིང་རྟོག་པ་ཙམ་དེ་ལ་ཡང་མི་རྟོག་པའི་བྱང་སེམས་རྟོག་མེད་རྣམས་ནི་ས་བརྒྱད་པར་མི་སྐྱེ་བའི་ཆོས་ལ་བཟོད་པ་ཐོབ་པ་ན་བྱང་ཆུབ་ཐོབ་པ་དང་འདྲ་བར་ངེས་པར་བརྗོད་དོ། ། ༼༡༨༧༽ གསུམ་པ་སངས་རྒྱས་ཐམས་ཅད་མཛད་པ་གཅིག་པར་བསྟན་པ་ནི་ཆུ་ཀླུང་གངྒཱ་ལ་སོགས་པ་དག་སའི་འོག་རྒྱ་མཚོ་ཆེན་པོར་མ་སོང་བ་ན་འབབ་པའི་གནས་རྣམས་ཐ་དད་དེ་མཚོ་མ་དྲོས་པའི་དཀྱིལ་ན་ཀླུའི་རྒྱལ་པོ་མ་དྲོས་པའི་ཕོ་བྲང་རིན་པོ་ཆེ་ལས་གྲུབ་པ་ཡོད་པའི་ཕྱོགས་བཞི་ནས་ཆུ་བོ་བཞི་འབབ་ཅིང་ལམ་ཐ་དད་ནས་འགྲོ་བའི་ཕྱིར་ཏེ།

ཆུ་ཀླུང་གངྒཱ་སིནྡྷུ་པཀྵུ་དང༌། །སི་ཏཱ་རྦ་རླབས་ལྦུ་བའི་ཕྲེང་བ་ཅན། །འབབ་ཅིང་ཐམས་ཅད་གསལ་བའི་ཆུ་ཡིན་ཏེ། །ཕྱོགས་བཞིར་ཁོར་ཁོར་ཡུག་དག་ནས་འབྱུང༌། །གངྒཱ་ཤར་ཕྱོགས་རྒྱ་མཚོར་འགྲོ་བ་སྟེ། །སིནྡྷུ་ལྷོ་ཕྱོགས་རྒྱ་མཚོར་འགྲོ་བ་ཡིན། །པཀྵུ་ཡང་ནི་ནུབ་ཕྱོགས་རྒྱ་མཚོར་འགྲོ། །དེ་ཡི་བྱང་ཕྱོགས་རྒྱ་མཚོར་སི་ཏཱ་འགྲོ། །ཆུ་ཀླུང་རབ་མཆོག་བཞི་པོ་འདི་དག་ནི། །མཆོག་ཏུ་བཟང་ཞིང་ཡིད་འོང་འབབ་པ་སྟེ། །རེ་རེའང་ལྔ་བརྒྱ་ལྔ་བརྒྱ་ཁྱེར་ནས་ནི། །ཆུ་ཡི་རྒྱུན་རྣམས་རྒྱ་མཚོ་ཆེན་པོར་འགྲོ། །ཞེས་འབྱུང་བ་བཞིན་ནོ། །ཆུ་ཡང་མ་འདྲེས་པས་ཐ་དད་ལ་རྒྱ་མཚོ་ལ་ལྟོས་ནས་ཆུ་ཆུང་ཞིང༌། རང་རང་གི་བྱ་བ་ཐ་དད་པ་བྱེད་ལ། ཆུ་དེ་དག་ལ་གནས་པའི་སྲོག་ཆགས་ཕྲ་མོ་ཉུང་ངུའི་ཉེ་བར་སྤྱད་བྱར་འགྱུར་རོ། །རྒྱ་མཚོར་སོང་ན་དེ་དག་ཐམས་ཅད་ཀྱང་གནས་གསེར་གྱི་ས་གཞི་ལ་བརྟེན་པར་གཅིག་ཅིང་ཆུ་ཐམས་ཅད་ཚོགས་པས་ཆེ་ལ། འདྲེས་པས་སམ་ལན་ཚྭའི་རོ་ར་གཅིག་ཅིང་བྱ་བ་ཡང་གཅིག་ཅིང་རྒྱ་མཚོའི་ཆུ་ལ་གནས་པའི་སྲོག་ཆགས་མང་པོའི་དུས་རྟག་ཏུ་ཉེ་བར་སྤྱད་བྱ་ཆེན་པོར་འགྱུར་རོ། །དེ་བཞིན་དུ་སངས་རྒྱས་ཉིད་དུ་མ་ཞུགས་པའི་བརྟན་པ་རྣམས་སོ་སོའི་ཕུང་པོ་ལ་བརྟེན་པས་རྟེན་ཀྱང་ ༼༡༨༨༽ ཐ་དད་ལ་བློ་གྲོས་བརྟན་མི་བརྟན་ནམ་ཆེ་ཆུང་ཡོད་པས་ཐ་དད་ཅིང་སངས་རྒྱས་ཀྱི་ཡེ་ཤེས་ལ་ལྟོས་ནས་རྟོགས་པ་ཆུང་ཞིང་རང་གི་བྱ་བ་སྟེ་ཕྲིན་ལས་ཐ་དད་ལ། སངས་རྒྱས་ལ་ལྟོས་ནས་སེམས་ཅན་ཉུང་ངུའི་དོན་དུ་རྟག་ཏུ་ཉེ་བར་སྤྱད་བྱར་འགྱུར་རོ། །སངས་རྒྱས་ཉིད་དུ་ཞུགས་ན་སྔར་གྱི་བྱང་ཆུབ་སེམས་དཔའ་དེ་དག་ཀུན་རྟེན་ཡང་ཆོས་དབྱིངས་དག་པ་གཉིས་ལྡན་ལ་རྟེན་པར་གཅིག་ཅིང༌། ཤེས་བྱ་ཐམས་ཅད་རྟོགས་པས་ན་རྟོགས་པ་ཆེ་ལ། བློ་གྲོས་ཆེ་ཆུང་མེད་པར་གཅིག་གོ །ཕྲིན་ལས་ཐུན་མོང་དུ་མཛད་པས་ན་མཛད་པ་གཅིག་ཏུ་འདྲེས་ཤིང༌། དུས་རྟག་པར་སེམས་ཅན་གྱི་ཚོགས་ཆེན་པོའི་ཉེ་བར་སྤྱད་བྱ་ཆེན་པོར་འགྱུར་རོ། །གཉིས་པ་དེ་ལ་སྤྲོ་བ་བསྐྱེད་པ་ནི་དེ་ལྟར་སངས་རྒྱས་ཉིད་ནི་རང་དོན་ཕུན་སུམ་ཚོགས་པ་སྟོབས་ལ་སོགས་པ་དཀར་པོའི་ཆོས་དཔེ་མེད་པ་དང་ལྡན་པའི་ཕྱིར་དང༌།

གཞན་དོན་ཕུན་སུམ་ཚོགས་པ་སེམས་ཅན་ཐམས་ཅད་ཀྱི་ཕན་བདེའི་རྒྱུ་བྱེད་པའི་ཕྱིར་དང༌། བདེ་བར་གནས་པའི་ཁྱད་པར་ཟག་མེད་ཀྱི་བདེ་བ་ཆེན་པོ་ཁ་ན་མ་ཐོ་བ་མེད་པས་དགེ་བ་མཚུངས་པ་མེད་པས་དམ་པ། ཕུང་པོ་ལྷག་མེད་དུ་ཡང་མི་ཟད་པ་རྣམས་ཀྱི་འབྱུང་གནས་ཡིན་པའི་ཕྱིར་རོ། །བློ་དང་ལྡན་པ་རྣམས་ཀྱིས་དེའི་རྒྱུ་བྱང་ཆུབ་ཀྱི་སེམས་དགེ་བ་དེ་བླང་བར་རིགས་སོ། །གཉིས་པ་དེ་ཡན་ཆད་ཀྱི་འཇུག་སྡུད་ནི། སྡོམ་ནི། དང་པོ་ཞེས་པ་ངག་དང་པོ་ཚིགས་བཅད་དྲུག་གོ །སྒྲུབ་ཅེས་པ་བཀར་སྒྲུབ་བོ། །གང་ལ་བསླབ་པར་བྱ་བའི་དམིགས་པ་བཤད་ཟིན་ཏོ།། །།ད་ནི་ཇི་ལྟར་སློབ་པའི་སྤྱོད་པ་བཤད་པར་བྱའོ། །དེ་ལ་གཉིས་ཏེ། ཆོས་ལ་འཇུག་པ་དང༌། དོན་ལ་འཇུག་པའི་སྤྱོད་པའོ། ། ༼༡༨༩༽ དང་པོ་ལ་གཉིས་ཏེ། རྒྱས་པར་བཤད་པ་དང༌། མཇུག་བསྡུ་བའོ། །དང་པོ་ལ་ལྔ་སྟེ། མོས་པ་དང༌། ཆོས་ཚོལ་བ། ཆོས་བཤད་པ། ཆོས་སྒྲུབ་པ། གདམས་ངག་དང་རྗེས་སུ་བསྟན་པའོ། །དང་པོ་ལ་སྤྱི་གཞུང་གཉིས་ལས་དང་པོ་ལ། མོས་པའི་ཡུལ་ནི་ཐེག་ཆེན་གྱི་ལམ་འབྲས་བུ་དང་བཅས་པའོ། །ངོ་བོ་ནི་ཀུན་ལས་བཏུས་པ་ལས། མོས་པ་གང་ཞེ་ན། ངེས་པའི་དངོས་པོ་ལ་ཇི་ལྟར་ངེས་པ་བཞིན་དུ་འཛིན་པ་སྟེ། ཞེས་གསུངས་སོ། །རྒྱུ་ནི་སྐྱེས་བུ་དམ་པ་ལ་བསྟེན་པ་ལ་སོགས་པ་ཡིན་ནོ། །གཞུང་གི་དོན་ལ་གཉིས་ཏེ། དབྱེ་བ་སྤྱིར་བསྟན་པ་དང༌། ཐེག་ཆེན་གྱི་མོས་པ་ལ་སྦྱར་བའོ། །དང་པོ་ལ་གསུམ་ལས། མོས་པའི་དབྱེ་བ་དངོས་ནི་ཉེར་བདུན་ཡོད་པ་ལས། དུས་ཀྱི་སྒོ་ནས་དབྱེ་ན་སྐྱེས་ནས་འགགས་པ་འདས་པ་དང༌། སྐྱེས་ལ་མ་འགགས་པ་ད་ལྟར་བྱུང་བ་དང༌། སྐྱེ་རུང་དུ་ཡོད་ཀྱང་མ་སྐྱེས་པ་མ་འོངས་པ་དང༌། ཕྱི་དང་ནང་གིས་ཕྱེ་ན་འཛིན་པ་རང་བཞིན་མེད་པར་མོས་པ་ནང་གི་དང༌། གཟུང་བར་གྱུར་པ་རང་བཞིན་མེད་པར་མོས་པ་ཕྱིའི་དང༌། ཕྲ་རགས་ཀྱིས་དབྱེ་ན་གྲོགས་དགེ་བའི་བཤེས་གཉེན་ལ་བརྟེན་ནས་བླངས་པ་ནི་རགས་པ་དང༌། བདག་ཉིད་ལ་རྒྱས་པའི་རིགས་ལ་སོགས་པ་ཡོད་པའི་སྟོབས་ཀྱིས་སྐྱེས་པ་ནི་ཕྲ་བའོ། །མཆོག་དམན་གྱི་སྒོ་ནས་དབྱེ་ན་བདག་ཏུ་ལྟ་བ་ལ་སོགས་པ་ཕྱིན་ཅི་ལོག་ལ་མོས་པ་ནོར་བ་སྟེ་ངན་པ་དང༌།

དེ་བཞིན་གཤེགས་པའི་གསུང་རབ་ལས་བྱུང་བའི་དོན་ཕྱིན་ཅི་མ་ལོག་པ་ལ་མོས་པ་ནི་མ་ནོར་བ་སྟེ་གྱ་ནོམ་པའོ། །དེ་ཉིད་སྔ་མ་ལས་གཞན་ཡིན་པས་ན་གཞན་ཞེས་བྱའོ། །ཉེ་རིང་གིས་དབྱེ་ན་མོས་པ་སྐྱེ་བའི་རྐྱེན་སྐྱེས་བུ་དམ་པ་ལ་ ༼༡༩༠༽ སོགས་པ་མངོན་སུམ་དུ་གྱུར་པ་ནི་ཉེ་བ། མངོན་སུམ་དུ་གྱུར་པ་མ་ཡིན་པ་ནི་ཉེ་བ་དེ་ལས་གཞན་རིང་པའོ། །རྒྱུའི་སྒོ་ནས་དབྱེ་ན་གཞན་གྱི་སྒྲ་ལ་བརྟེན་ནས་བྱུང་བ་ཐོས་པ་དང༌། ཐོས་པའི་དོན་རང་གི་བློས་ཚོལ་བ་ལས་བྱུང་བ་བསམ་པ་དང༌། དོན་དེ་ལ་རྩེ་གཅིག་ཏུ་ལྟ་བ་ལས་བྱུང་བ་སྒོམ་བྱུང་གི་མོས་པའོ། །ཆེ་འབྲིང་གིས་དབྱེ་ན་མི་མཐུན་ཕྱོགས་སྟོབས་ཆེ་བས་དེས་འཕྲོགས་པ་ནི་ཆུང་དང༌། སྟོབས་མཉམ་པས་འཕྲོགས་མི་འཕྲོགས་འདྲེས་པ་ནི་འབྲིང་པོ་དང༌། གཉེན་པོ་སྟོབས་ཆེ་བས་མི་མཐུན་ཕྱོགས་དང་མ་འདྲེས་པ་ནི་ཆེན་པོའོ། །ཡུལ་གྱིས་དབྱེ་ན་ཉན་རང་གི་ཐེག་པ་ལ་མོས་པ་དམན་པ་དང༌། ཐེག་ཆེན་ལ་མོས་པ་རྒྱ་ཆེན་པོའོ། །རྐྱེན་གྱི་སྒོ་ནས་ཕྱེ་ན་མོས་པ་ཅུང་ཟད་ཡོད་ཀྱང་ཁྱད་པར་དུ་འགྲོ་བ་ལ་འགལ་རྐྱེན་གྱིས་བསྒྲིབས་པ་དང༌། དེས་མ་བསྒྲིབས་པ་དང༌། རྟག་ཏུ་རྒྱུན་མི་ཆད་པར་འབད་པ་དྲག་པོས་གུས་པར་སྦྱོར་བ་བརྩོན་པ་དང༌། དེ་ལས་བཟློག་པ་མི་བརྩོན་པའོ། །རྒྱུ་ཚོགས་ཀྱིས་དབྱེ་ན་ཆོས་མཆོག་མན་ཆད་དུ་བསྐལ་པ་གྲངས་མེད་གཅིག་ཏུ་ཚོགས་བསགས་པས་བདེན་པ་མངོན་པར་རྟོགས་པར་རུང་བ་བསགས་པ་དང༌། དེ་ལས་བཟློག་པ་ནི་མ་བསགས་པའོ། །ས་མཚམས་ཀྱིས་དབྱེ་ན་ས་དང་པོའི་མོས་པ་ནི་ཉམས་དཀའ་བས་བརྟན་པར་ཞུགས་པ་ཡིན་ལ། གཉིས་པ་ཡན་ཆད་ནི་འོག་མ་ལས་རིང་དུ་སོང་བས་ན་རིང་དུ་སོང་བའི་མོས་པའོ། །བར་ཆད་ནི་སྐྱེས་པ་འདས་པ་དང་ད་ལྟར་གྱི་མོས་པ་ལ་ནི་སྐྱེས་པ་དེ་དག་འདྲིས་པར་ཡིད་ལ་མི་བྱེད་པར་དུས་མང་པོར་འདུག་པས་བར་དུ་གཅོད་ལ། མ་སྐྱེས་པ་ལ་ནི་ཕྱིས་བསྐྱེད་པའི་ཆེད་དུ་མི་བརྩོན་པའི་ལེ་

༼༡༩༡༽ ལོས་སོ། །འཛིན་དང་གཟུང་གྱུར་ལ་རྣལ་འབྱོར་འཁྲུགས་པ་སྟེ། །གཟུང་འཛིན་སྣང་བ་ལྟར་བདེན་པར་ཞེན་པས་སོ། །གྲོགས་ལས་བླངས་པ་ལ་ནི་གྲོགས་ངན་པ་སྟེ་སྡིག་པའི་གྲོགས་པོས་སོ། །བདག་ཉིད་ལས་བྱུང་བ་ལ་ནི་རང་གི་དགེ་བ་ཞན་པས་སོ། །མ་ནོར་བ་ལ་ནི་བདག་མེད་པ་ལ་བདག་ཏུ་འཛིན་པ་ལ་སོགས་པ་ཚུལ་བཞིན་མ་ཡིན་པ་ཡིད་ལ་བྱེད་པས་སོ། །མངོན་སུམ་པ་ལ་ནི་དགེ་བའི་ཆོས་རྣམས་མི་སྒོམ་ཞིང་ཟག་བཅས་ཀྱི་ཆོས་ལ་སེམས་མི་བསྲུང་བའི་བག་མེད་པས་སོ། །སྒྲ་ལས་བྱུང་བ་ལ་ནི་ཐོས་པ་ཉུང་བ་སྟེ་ངེས་དོན་གྱི་མདོ་སྡེ་མ་ཐོས་པས་སོ། །ཚོལ་བ་ལ་ནི་ཐོས་པ་ཙམ་གྱིས་ཆོག་པར་འཛིན་པ་དང༌། བསམ་པ་ཉུང་ངུས་ཆོག་པར་འཛིན་པས་སོ། །ལྟ་བ་ལ་ནི་བསམ་པ་ཙམ་གྱིས་ཆོག་པར་འཛིན་པ་དང་ཞི་གནས་ཙམ་གྱིས་ང་རྒྱལ་བྱེད་ཅིང་ལྷག་མཐོང་ལ་བརྩོན་པར་མི་བྱེད་པས་སོ། །དེ་བཞིན་དུ་འཕྲོགས་པ་དང་འདྲེས་པ་གཉིས་ལ་ནི་གཉེན་པོའི་ཕྱོགས་ལམ་འདྲིས་པས་བར་དུ་གཅོད་པ་ཡིན་པར་འདོད་དོ། །དམན་པ་ལ་ནི་འཁོར་བ་ལ་མི་སྐྱོ་བས་སོ། །རྒྱ་ཆེན་པོ་ལ་ནི་ལྷག་པར་སྐྱོ་བས་སོ། །མ་བསྒྲིབས་པ་ལ་ནི་སྒྲིབ་པས་སོ། །བརྩོན་པ་ལ་ནི་མི་བརྩོན་པས་སོ། །བསགས་པ་ལ་ནི་ཚོགས་མ་བསགས་པས་བར་དུ་གཅོད་དེ། བཅུ་དྲུག་པོ་དེ་དག་ནི་མོས་པའི་བར་དུ་གཅོད་པར་ཤེས་པར་བྱའོ། །མོས་པ་ཉེར་བདུན་ལ་བར་ཆད་བཅུ་དྲུག་ལས་མ་བཤད་པ་ནི་ནོར་བ་དང༌། སྒྲིབ་པ་དང༌། མི་བརྩོན་པ་དང༌། མ་བསགས་པ་དང༌། མངོན་སུམ་མ་ཡིན་པ་སྟེ་ལྔ་ནི་རང་བར་ཆད་ཀྱི་ངོ་བོ་ཡིན་པས་དེ་དག་ལ་བར་དུ་གཅོད་བྱེད་ 

༼༡༩༢༽ གཞན་མ་བཤད་ལ། མི་མཐུན་ཕྱོགས་དང་མ་འདྲེས་པ་དང་བརྟན་ཞུགས་དང་རིང་དུ་སོང་བ་གསུམ་ནི་བར་ཆད་ལས་གྲོལ་བ་ཡིན་ནོ། །ཕན་ཡོན་ནི་བཅུ་ལས། སྐྱེས་པ་ད་ལྟར་བྱུང་བའི་མོས་པའི་ཕན་ཡོན་ནི་བསོད་ནམས་ཆེ་བའོ། །འདས་པའི་ནི་སྔར་དགེ་བ་བྱས་པས་འགྱོད་པ་མེད་པའོ། །འཛིན་དང་གཟུང་གྱུར་གཉིས་ཀྱི་ནི་ཏིང་ངེ་འཛིན་དང་ལྡན་པས་ཡིད་ཤེས་དང་མཚུངས་ལྡན་གྱི་ཡིད་བདེ་བ་དང༌། སྒོ་ལྔའི་རྣམ་ཤེས་དང་མཚུངས་ལྡན་གྱི་བདེ་བ་ཆེ་བའོ། །གྲོགས་པོ་ལས་བླངས་པའི་ནི་འབྲས་བུ་དོན་ཡོད་པས་ཆུད་མི་ཟ་བའོ། །བདག་ཉིད་ཀྱི་ནི་སྔོན་གྱི་དགེ་བའི་མཐུས་མི་ཉམས་པས་ན་བརྟན་པའོ། །དེ་བཞིན་དུ་མ་ནོར་བ་དང་མངོན་སུམ་པ་དང་ཐོས་པ་དང་བསམ་པ་དང་བསྒོམས་པ་ལས་བྱུང་བ་དང་ཆུང་ངུ་དང་འབྲིང་སྟེ་བདུན་གྱི་ནི་མོས་པ་གོང་ནས་གོང་དུ་ཁྱད་པར་དུ་འགྲོ་བའོ། །ཆེན་པོའི་ནི་བདག་མེད་ཀྱི་ཆོས་མངོན་པར་རྟོགས་པའོ། །དམན་པའི་ནི་བདག་གི་དོན་ཐོབ་པའོ། །ཁྱད་པར་དུ་འཕགས་པའི་ནི་གཞན་གྱི་དོན་གྱི་མཆོག་སངས་རྒྱས་ཉིད་ཐོབ་པའོ། །མ་བསྒྲིབས་པ་དང༌། བརྩོན་པ་དང༌། བསགས་པ་དང༌། བརྟན་པ་དང༌། རིང་དུ་སོང་བ་སྟེ་ལྔའི་ནི་མངོན་ཤེས་མྱུར་བ་སྟེ་རང་རང་གི་རྟོགས་བྱ་རྣམས་མྱུར་དུ་རྟོགས་པའོ། །ནོར་བ། བསྒྲིབས་པ། མི་བརྩོན་པ། མ་བསགས་པ། མངོན་སུམ་མ་ཡིན་པ་སྟེ་ལྔ་ལ་ནི་ཕན་ཡོན་མེད་ལ། མ་འོངས་པ་ནི་མ་སྐྱེས་པས་ཕན་ཡོན་མ་བཤད་དོ། །གཉིས་པ་ཐེག་ཆེན་གྱི་མོས་པ་ལ་སྦྱར་བ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུས་པའི་སྒོ་ནས་འབྲས་བུ་བསྟན་པའོ། །དང་པོ་ལ་བཞི་ལས། ༼༡༩༣༽ མོས་པའི་ཁྱད་པར་ནི་འདོད་པ་ཅན་ཏེ་འདོད་ཁམས་པའི་མོས་པ་ནི་ཁྱིའི་མོས་པ་དང་འདྲའོ་ཞེས་སོགས་བསྟན་ནས་ཇི་ལྟར་འདྲ་ཞེ་ན། གོ་རིམ་བཞིན་དུ་ཁྱི་ནི་རྟག་ཏུ་ལྟོག་ཤིང་སྡུག་བསྔལ་གྱིས་ཉེན་ལ། ཁ་ཟས་ཡོད་ཀྱང་ཆོག་མི་ཤེས་པ་ལྟར་འདོད་ཡོན་ལ་གཡེམ་པ་འདོད་ཁམས་པ་རྣམས་ཀྱང་འདོད་ཡོན་གྱིས་ཕོངས་ཤིང་སྡུག་བསྔལ་གྱིས་ཉེན་ལ་འདོད་ཡོན་འབྱོར་ཡང་ཆོག་མི་ཤེས་པ་ཡིན་ནོ། །མདོ་ལས།

ཁྱི་ནི་རུས་པ་སྐམ་པོ་ཁར་བཅུག་ནས། །རང་གི་ཁྲག་ལ་དེ་རུ་མངོན་པར་ཞེན། །དེ་བསྲུང་གཞན་ལ་རབ་ཏུ་སྡང་བ་ལྟར། །འཇིག་རྟེན་ལོག་པར་མངོན་ཞེན་དེ་བཞིན་ནོ། །ཞེས་སོ། །འཇིག་རྟེན་པའི་ཏིང་ངེ་འཛིན་ལ་གནས་པ་རྣམས་ཀྱི་མོས་པ་ནི། རུས་སྦལ་གྱི་དང་འདྲ་སྟེ། རུས་སྦལ་ནི་ཆུའི་ནང་དུ་རང་གི་སྣོད་དེར་ཡན་ལག་བསྐུམས་ཏེ་འདུག་པས་གཞན་གྱི་གནོད་པ་མི་འབྱུང་བར་སེམས་པ་ལྟར་འཇིག་རྟེན་པའི་བསམ་གཏན་བཞི་དང་གཟུགས་མེད་བཞིའི་ཏིང་ངེ་འཛིན་གྱིས་སེམས་གནས་པ་རྣམས་ཀྱང་ཏིང་ངེ་འཛིན་དེ་ཙམ་གྱིས་ཆོག་པར་འཛིན་ཅིང་ཆོས་རྣམས་ཀྱི་རང་དང་སྤྱིའི་མཚན་ཉིད་མི་ཤེས་པའི་ཕྱིར་འཁུམས་ཏེ་འདུག་པ་ཡིན་ནོ། །རང་དོན་འབའ་ཞིག་བྱེད་པས་ཉན་རང་རྣམས་ཀྱི་མོས་པ་ནི་བྲན་གྱི་དང་འདྲ་སྟེ། ཇི་ལྟར་བྲན་ནི་རྗེ་བོའི་བཀའ་བཞིན་མ་བྱས་ན་བདག་ཉིད་ལ་གནོད་པ་འབྱུང་དུ་དོགས་ནས་དུས་རྟག་ཏུ་འཇིགས་ཤིང་སྐྲག་པ་ལྟར་རང་དོན་བྱེད་པ་ཉན་རང་རྣམས་ཀྱང་འཁོར་བ་ལ་འཇིགས་ཤིང་སྐྲག་ནས་རང་ཉིད་དེ་ལས་ཐར་བར་བྱ་བའི་ཕྱིར་འབད་པ་ཡིན་ནོ། །གཞན་དོན་བྱེད་པ་ཐེག་ཆེན་པའི་མོས་པ་ ༼༡༩༤༽ ནི་རྒྱལ་པོའི་མོས་པ་དང་འདྲ་སྟེ། ཇི་ལྟར་རྒྱལ་པོ་ནི་རང་གི་མངའ་རིས་སུ་གཏོགས་པ་ཐམས་ཅད་ཀྱི་དོན་དུ་གཙུག་ལག་དང་མཐུན་པའི་བཀའ་ཡིས་རང་གིས་ཡུལ་ཁམས་ཐམས་ཅད་ལ་དབང་སྒྱུར་ཞིང་གནས་པ་ལྟར་གཞན་དོན་བྱེད་པ་ཐེག་ཆེན་པ་ཡང་སེམས་ཅན་ཐམས་ཅད་ཀྱི་ཕན་བདེའི་ཐབས་ལ་དབང་སྒྱུར་བ་ཡིན་ཏེ། དེ་ལྟར་མོས་པ་སྣ་ཚོགས་དེ་དག་གིས་དེ་དག་དང་ལྡན་པའི་གང་ཟག་རྣམས་ཀྱི་མཆོག་དམན་གྱི་ཁྱད་པར་རྟག་ཏུ་ཤེས་པར་བྱའོ། །གཉིས་པ་ཁྱད་པར་རྟོགས་ནས་ཐེག་ཆེན་གྱི་མོས་པ་ལ་སྦྱར་བ་དངོས་ནི་ཐེག་པ་ཆེན་པོ་འདི་ལ་མོས་པ་དེ་མོས་པ་རྣམས་ཀྱི་མཆོག་ཏུ་ཚུལ་བཞིན་དུ་རིག་ནས་མོས་པ་ལ་འཇུག་པའི་སྐབས་འདི་ན་བརྟན་པས་ཐེག་ཆེན་དེ་ལ་མོས་པ་དེ་ཉིད་རྟག་པར་རབ་ཏུ་ཚོལ་ལོ། །གསུམ་པ་ཞུམ་པ་དགག་པ་ནི་ཐེག་ཆེན་དེ་ཡོན་ཏན་ཆེ་ཡང་དེ་སྒྲུབ་མི་ནུས་སོ་སྙམ་ན་དེ་ལྟ་མ་ཡིན་ཏེ།

གང་གི་ཕྱིར་རྟེན་ལྷ་ལ་སོགས་པ་མི་དགོས་ཀྱི་མིར་གྱུར་པས་རྫོགས་པའི་བྱང་ཆུབ་ཐོབ་པ་དང༌། དེའང་གྲངས་རེ་རེ་ཙམ་དུ་མ་ཟད་ཀྱི་ཚད་མེད་པས་ཐོབ་པ་དང༌། དུས་རིང་པོ་ན་འགའ་ཞིག་གིས་ཐོབ་པར་མ་ཟད་ཀྱི་སྐད་ཅིག་རེ་རེ་ཞིང་རྒྱུན་མི་ཆད་པར་ཐོབ་ཅིང་ཡོད་པ་དེའི་ཕྱིར་བདག་གིས་སངས་རྒྱས་སྒྲུབ་མི་ནུས་སྙམ་དུ་ཞུམ་པ་དང་དུ་བླང་བར་མི་བྱའོ། །བཞི་པ་བསོད་ནམས་ཀྱི་ཁྱད་པར་ནི་གཞན་དོན་དུ་གཞན་དག་ལ་ཟས་བྱིན་པ་ལས་བསོད་ནམས་འཕེལ་བ་ལྟར་རང་དོན་དུ་བདག་ཉིད་ཀྱིས་ཟ་བ་ལ་མ་ཡིན་པ་དེ་བཞིན་དུ་གཞན་དོན་གྱི་རྟེན་ཐེག་ཆེན་གྱི་ཆོས་བསྟན་པ་ལས་བསོད་ནམས་ཆེན་པོ་ཐོབ་པར་ཐེག་ཆེན་གྱི་མདོ་ལས་གསུངས་པ་དེ་ལྟ་བུ་ནི་རང་གི་དོན་གྱི་རྟེན་ཉན་རང་གི་ ༼༡༩༥༽ ཆོས་བསྟན་པ་ལས་འཐོབ་པ་མ་ཡིན་ནོ། །གཉིས་པ་ནི་དེ་ལྟར་ཡུལ་འཕགས་པ་ཆེན་པོ་སངས་རྒྱས་ཀྱི་ཆོས་ཡངས་ཤིང་རྒྱ་ཆེ་བར་གྱུར་པ་ལ་གང་ཟག་བློ་དང་ལྡན་པས་དུས་རྟག་ཏུ་མོས་པ་ཆེན་པོ་བསྐྱེད་ན། སྐྱེས་བུ་བྱེད་པའི་འབྲས་བུ་བསོད་ནམས་རྒྱ་ཆེན་པོ་རྒྱུན་མི་ཆད་པར་འཕེལ་བ་དང༌། རྒྱུ་མཐུན་གྱི་འབྲས་བུ་མོས་པ་དེ་ཉིད་འཕེལ་བ་དང༌། རྣམ་སྨིན་གྱི་འབྲས་བུ་དེ་ལ་བརྟེན་ནས་བྱུང་བའི་ཡོན་ཏན་དཔག་ཏུ་མེད་པས་བདག་ཉིད་ཆེན་པོ་སངས་རྒྱས་སུ་འགྱུར་རོ། །མོས་པའི་སྐབས་བཤད་ཟིན་ཏོ།། །།དེ་ལྟར་མོས་པ་མང་པོ་དང་ལྡན་པའི་བྱང་ཆུབ་སེམས་དཔའ་ཆོས་ཚོལ་བས་མོས་པའི་འོག་ཏུ་ཆོས་ཚོལ་སྟོན་ཏོ། །དེ་ལ་སྤྱི་དོན་དང༌། གཞུང་དོན་གཉིས་ལས། དང་པོ་ལ་ལྔ་སྟེ། ཆོས་ཚོལ་གྱི་ངོ་བོ། གང་ལས་བཙལ་བའི་ཡུལ། གང་བཙལ་བར་བྱ་བའི་ཆོས། ཚུལ་ཇི་ལྟར་ཚོལ་བ། བཙལ་བའི་དགོས་པའོ། །དང་པོ་ནི་དགེ་བ་ལ་སྤྲོ་བའི་བརྩོན་འགྲུས་དྲག་པོས་ཀུན་ནས་བསླང་སྟེ། ཤེས་རབ་ཀྱི་ཆོས་ཀྱི་ཚིག་དོན་ཚོལ་བ་སྟེ། དེ་ལྟར་བློ་གྲོས་དགེ་བས་བརྩོན་འགྲུས་དྲག་བསྟེན་ནས། །ཞེས་སོ། །གཉིས་པ་ནི་དགེ་བའི་བཤེས་གཉེན་ལས་སོ། །གསུམ་པ་ནི་རིག་པའི་གནས་ལྔའོ། །བཞི་པ་ལ་བསམ་པ་དང༌།

སྦྱོར་བ་དང༌། དངོས་གཞིའོ། །དང་པོ་ནི་ཆོས་དང་ཆོས་སྨྲ་བ་ལ་གུས་པ་ཆེན་པོ་བསྐྱེད་དེ་ལེགས་པར་གསུངས་པ་གཅིག་གི་ཕྱིར་ལྕགས་ཀྱིས་གཞི་འབར་བར་འགྲོ་དགོས་ཀྱང་དགའ་ཞིང་སྤྲོ་བ་ལ་སོགས་པའི་བསམ་པས་ཚོལ་བའོ། །སྦྱོར་བ་ནི་བྱང་ས་ལས། དེ་ཡོན་ཏན་འདོད་པས་ཆོས་སྨྲ་བའི་ཐད་དུ་འགྲོ་བར་བྱེད་ཀྱི། ཀླན་ཀ་ ༼༡༩༦༽ ཚོལ་བའི་སེམས་ཀྱིས་ནི་མ་ཡིན་ནོ། །གུས་པ་དང་བཅས་པས་འགྲོ་ཡི་ང་རྒྱལ་གྱིས་ཁེངས་པས་ནི་མ་ཡིན་ནོ། །དགེ་བ་ཇི་ལྟ་བུ་ཞིག་བཙལ་སྙམ་པས་འགྲོའི་བདག་ཉིད་བསྒྲགས་པའི་ཕྱིར་ནི་མ་ཡིན་ནོ། །བདག་དང་གཞན་དགེ་བའི་རྩ་བ་ལ་ཡང་དག་པར་སྦྱར་བར་བྱའོ་སྙམ་གྱི་རྙེད་པ་དང་བཀུར་སྟིའི་ཕྱིར་ནི་མ་ཡིན་ནོ་ཞེས་གསུངས་པ་ལྟ་བུའི་སྒོ་ནས་ཆོས་ཚོལ་ལོ། །དངོས་གཞི་ནི་བྱང་ས་ལས། དེ་ལྟར་འགྲོ་བ་དང་ལྡན་པས་ཀུན་ནས་ཉོན་མོངས་པ་མེད་པ་དང༌། རྣམ་པར་གཡེང་བ་མེད་པས་ཆོས་མཉན་ནོ། །ཇི་ལྟར་ན་ཀུན་ནས་ཉོན་མོངས་པ་མེད་པས་ཆོས་ཉན་ཞེ་ན། ཁེངས་པའི་ཀུན་ནས་ཉོན་མོངས་པ་དང་བྲལ་བ་དང༌། ཁྱད་དུ་གསོད་པའི་ཀུན་ནས་ཉོན་མོངས་པ་དང་བྲལ་བ་དང༌། ཞུམ་པའི་ཀུན་ནས་ཉོན་མོངས་པ་དང་བྲལ་བས་སོ་ཞེས་པ་དང༌། དེ་ལ་ཇི་ལྟར་བྱང་ཆུབ་སེམས་དཔའ་རྣམ་པར་མི་གཡེང་བར་ཆོས་ཉན་པ་ཡིན་ཞེ་ན། རྣམ་པ་ལྔ་སྟེ། ཀུན་ཤེས་པར་བྱ་བའི་སེམས་དང་ལྡན་པ་དང༌། སེམས་རྩེ་གཅིག་པ་དང༌། རྣ་བླགས་པ་དང༌། ཡིད་བཏུད་པ་དང༌། སེམས་ཀུན་གྱིས་བསམས་ནས་ཉན་ཏེ་བྱང་ཆུབ་སེམས་དཔའ་ནི་དེ་ལྟར་ཐོས་པ་ཚོལ་བར་བྱེད་དོ། །ཞེས་གསུངས་པ་ལྟར་ལེགས་པར་སྒྲུབ་པའོ། །ལྔ་པ་ནི་བདག་ཉིད་ཀྱིས་སྒྲུབ་ཅིང་གཞན་ལ་བསྟན་པའི་ཕྱིར་ནང་རིག་པ་དང༌། ལོག་རྟོག་ཚར་གཅོད་པའི་ཕྱིར་གཏན་ཚིགས་དང༌། ཚིག་ལ་མཁས་པའི་སྒོ་ནས་གཞན་ལ་ཕན་གདགས་པའི་ཕྱིར་སྒྲ་དང༌། སེམས་ཅན་རྣམས་ཀྱི་ནད་ཞི་བར་བྱ་བའི་ཕྱིར་གསོ་བ་དང༌། སེམས་ཅན་རྣམས་ཀྱི་འཕྲལ་གྱི་དགོས་པ་སྒྲུབ་པའི་ཕྱིར་བཟོ་རིག་པའི་གནས་ཚོལ་

༼༡༩༧༽ བར་བྱེད་དོ། །གཞུང་གི་དོན་ལ་གཉིས་ཏེ། ཆོས་ཚོལ་རྒྱས་པར་བཤད་པ་དང༌། དོན་བསྡུ་བའི་སྒོ་ནས་ཆེ་བ་བརྗོད་པའོ། །དང་པོ་ལ་གཉིས་ཏེ། བླང་བྱ་དང༌། དོར་བྱ་ཚོལ་བའོ། །དང་པོ་ལ་གཉིས་ཏེ། གང་བཙལ་བྱའི་ཆོས་དང༌། གང་གི་ཕྱིར་བཙལ་བའི་དགོས་པའོ། །དང་པོ་ལ་གཉིས་ཏེ། བཙལ་བྱའི་ཆོས་དངོས་དང༌། ཆོས་ཚོལ་གྱི་དབྱེ་བའོ། །དང་པོ་ལ་གསུམ་སྟེ། གཙོ་བོར་ནང་རིག་པ་དང༌། སྤྱིར་རིག་པའི་གནས་ལྔ་དང༌། ཁྱད་པར་དུ་ཁམས་རྒྱས་པར་བྱེད་པའི་ཆོས་བཙལ་བའོ། །དང་པོ་ལ་གཉིས་ཏེ། རྗོད་བྱེད་གཞུང་དང༌། བརྗོད་བྱའི་དོན་བཙལ་བའོ། །དང་པོ་ལ་གསུམ་སྟེ། དམིགས་པ་དང༌། དམིགས་པ་རྙེད་པ་དང༌། རྙེད་པའི་ཐབས་ཡིད་ལ་བྱེད་པའོ། །དང་པོ་ལ་གཉིས་ཏེ། སྡེ་སྣོད་ཀྱི་རྣམ་གཞག་སྤྱིར་བསྟན་པ་དང༌། སོ་སོའི་རྒྱུ་མཚན་བཤད་པའོ། །དང་པོ་ལ་དབྱེ་བ། ངེས་ཚིག གྲངས་ངེས། དགོས་པ་སྟེ་བཞི་ལས། དང་པོ་ནི་སྡེ་སྣོད་དག་ནི་མདོ་སྡེ་དང༌། དུལ་བ་དང༌། མངོན་པ་སྟེ་གསུམ་མམ། གསུམ་པོ་དེ་ཉིད་ཐེག་ཆེན་ཐེག་ཆུང་གཉིས་སུ་བྱས་ཀྱང་རུང་སྟེ། སྡེ་སྣོད་གསུམ་པོ་དེར་གསུང་རབ་ཡན་ལག་བཅུ་གཉིས་འདུས་པས་འདིར་གསུང་རབ་ཡན་ལག་བཅུ་གཉིས་ཀྱི་སོ་སོའི་ངོ་བོ་དང༌། དེ་དག་སྡེ་སྣོད་གསུམ་དུ་བསྡུ་ཚུལ་ལོ། །དང་པོ་ལ་མདོ་སྡེ་ནི་མདོར་བསྡུས་ཏེ་ཚིག་ལྷུག་པར་གསུངས་པ་རྣམས་ཡིན་ནོ། །དབྱངས་ཀྱིས་བསྙད་པའི་སྡེ་ནི་མདོ་སྡེ་དེ་ཉིད་ལས་དེ་ལ་འདི་སྐད་ཅེས་བྱ་སྟེ་ཞེས་དབུས་སམ་ཐ་མར་ཚིགས་བཅད་ཀྱི་སྒོ་ནས་བསྙད་པ་དང༌། དྲང་དོན་གྱི་མདོ་སྡེ་རྣམས་སོ། །ལུང་དུ་བསྟན་པའི་སྡེ་ནི་འདས་པ་དང༌། ༼༡༩༨༽ མ་འོངས་པའི་ཉན་ཐོས་དང་བྱང་སེམས་ལ་སོགས་པ་ལུང་བསྟན་པའམ་ངེས་དོན་གྱི་མདོ་སྡེ་རྣམས་སོ། །ཚིགས་སུ་བཅད་པའི་སྡེ་ནི་ཚིགས་བཅད་དུ་བསྡེབས་ནས་གསུངས་པའོ། །ཆེད་དུ་བརྗོད་པ་ནི་མ་ཞུས་པར་སངས་རྒྱས་ཉིད་ཀྱིས་བསྟན་པ་གནས་པའི་ཆེད་དུ་གསུངས་པ་སྟེ། རྣམ་བཤད་རིགས་པ་ལས།

ཆེད་དུ་བརྗོད་པའི་སྡེ་ནི་གང་ཟག་གི་ཆེད་དུ་གསུངས་པ་མ་ཡིན་གྱི་བསྟན་པ་གནས་པར་བྱ་བ་འབའ་ཞིག་གི་ཕྱིར་གང་ཡིན་པ་སྟེ་ཞེས་སོ། །གླེང་གཞིའི་སྡེ་ནི་བསླབ་པ་བཅས་པ་སྟེ། དཔེར་ན་ནོར་ཅན་ལ་བརྟེན་ནས་མ་བྱིན་ལེན་སྤོང་བའི་བསླབ་པ་བཅས་པ་ལྟ་བུའོ། །རྟོགས་པ་བརྗོད་པའི་སྡེ་ནི་གོ་བར་བྱ་བའི་ཕྱིར་དཔེ་དང་བཅས་ནས་བསྟན་པའོ། །དེ་ལྟ་བུ་བྱུང་བ་ནི་སྔོན་བྱུང་བའི་གཏམ་གསུངས་པའོ། །སྐྱེས་པ་རབས་ཀྱི་སྡེ་ནི་བཅོམ་ལྡན་འདས་སྔོན་བྱང་ཆུབ་སེམས་དཔར་སྐྱེས་པའི་རབས་གསུངས་པའོ། །ཤིན་ཏུ་རྒྱས་པའི་སྡེ་ནི་བྱང་ཆུབ་སེམས་དཔའི་སྡེ་སྣོད་དོ། །རྨད་དུ་བྱུང་བའི་སྡེ་ནི་སངས་རྒྱས་དང་བྱང་ཆུབ་སེམས་དཔའ་དང་ཉན་རང་རྣམས་ཀྱི་ངོ་མཚར་བའི་ཡོན་ཏན་རྣམས་བརྗོད་པའོ། །གཏན་ལ་དབབ་པའི་སྡེ་ནི་མདོ་སྡེ་ལ་སོགས་པའི་དོན་ཕྱིན་ཅི་མ་ལོག་པར་བཤད་པའོ། །གཉིས་པ་ནི་བཅུ་གཉིས་པོ་དེ་ལས་མདོ་སྡེ་དང༌། དབྱངས་བསྙད། ལུང་བསྟན། ཚིགས་བཅད། ཆེད་བརྗོད་དེ་ལྔ་ནི་ཉན་ཐོས་ཀྱི་མདོ་སྡེའོ། །གླེང་གཞི། རྟོགས་བརྗོད། དེ་ལྟ་བུ་བྱུང་བ། སྐྱེས་རབས་ཏེ་བཞི་ནི་འདུལ་བའི་སྡེ་སྣོད་དོ། །ཤིན་ཏུ་རྒྱས་པ་དང༌། རྨད་དུ་བྱུང་བ་ནི་བྱང་ཆུབ་སེམས་དཔའི་མདོ་སྡེའི་སྡེ་སྣོད་དོ། །གཏན་ལ་དབབ་པ་བསྟན་པའི་ ༼༡༩༩༽ སྡེ་ནི་ཐེག་པ་ཆེ་ཆུང་གཉིས་ཀའི་མངོན་པའི་སྡེ་སྣོད་དོ། །སྡུད་ཚུལ་འདི་ནི་ཀུན་ལས་བཏུས་ཀྱི་ལུགས་ཡིན་ལ། བྱང་སར་ནི་ཤིན་ཏུ་རྒྱས་པ་བྱང་སེམས་ཀྱི་སྡེ་སྣོད་གཞན་ཐམས་ཅད་ཉན་ཐོས་ཀྱི་སྡེ་སྣོད་དུ་བཤད་དོ། །གཉིས་པ་ནི་གསུམ་མམ་གཉིས་པོ་དེ་ལ་ཅིའི་ཕྱིར་སྡེ་སྣོད་ཅེས་བྱ་ཞེ་ན་ཤེས་བྱའི་དོན་ཐམས་ཅད་བསྡུས་པའི་ཕྱིར་ཏེ་དེའི་ཕྱིར་སྡེ་སྣོད་ཅེས་བྱའོ། །གསུམ་པ་ནི། དེ་ཅིའི་ཕྱིར་གསུམ་དུ་བཞག་ཅེ་ན། རྒྱུ་དགུས་བཞག་སྟེ། སྤང་བྱ་ལ་ལྟོས་ནས་གསུམ། བསླབ་བྱ་ལ་ལྟོས་ནས་གསུམ། ཤེས་བྱ་ལ་ལྟོས་ནས་གསུམ་མོ། །དང་པོ་ཉེ་བའི་ཉོན་མོངས་པ་ཐེ་ཚོམ་གྱི་གཉེན་པོར་མདོ་སྡེའི་སྡེ་སྣོད་དེ།

གདུལ་བྱ་གང་ཞིག་ཕུང་པོ་ལ་སོགས་པ་གང་ལ་ཐེ་ཚོམ་ཟ་བ་དེ་བསལ་བའི་ཆེད་དུ་བཤད་པའི་ཕྱིར་རོ། །མཐའ་གཉིས་ལ་སྦྱོར་བའི་གཉེན་པོར་འདུལ་བ་སྟེ། འདོད་པ་བསོད་ཉམས་ཀྱི་མཐའ་སྤང་བའི་ཕྱིར་གསོག་འཇོག་ལ་སོགས་པ་ཁ་ན་མ་ཐོ་བ་དང་བཅས་པའི་ཡོངས་སུ་སྤྱད་པ་བཀག་པ་དང༌། ངལ་ཞིང་དུབ་པའི་མཐའ་སྤང་པའི་ཕྱིར་ཚུལ་ཁྲིམས་དང་ཡོན་ཏན་དང་ལྡན་པ་ལ་རོ་བརྒྱ་དང་ལྡན་པའི་ཟས་དང༌། འབུམ་རི་བའི་གོས་ལ་སོགས་པ་ཡང་ཆགས་པ་མི་སྐྱེ་ན་ཡོངས་སུ་སྤྱད་པར་གནང་བའི་ཕྱིར་རོ། །རང་གི་ལྟ་བ་མཆོག་ཏུ་འཛིན་པའི་གཉེན་པོར་ཆོས་མངོན་པ་སྟེ། ཆོས་ཀྱི་མཚན་ཉིད་ཕྱིན་ཅི་མ་ལོག་པ་སྟོན་པའི་ཕྱིར་རོ། །གཉིས་པ་མདོ་སྡེས་ནི་བསླབ་པ་གསུམ་བཤད་དེ། དེ་ལས་བསླབ་པ་གསུམ་རྒྱས་པར་བཤད་པས་གདུལ་བྱ་རྣམས་བསླབ་པ་གསུམ་ལ་བྱང་བར་བྱེད་དོ། །འདུལ་བས་ནི་ལྷག་པའི་ཚུལ་ཁྲིམས་དང་སེམས་ཀྱི་བསླབ་པ་བསྒྲུབ་པ་ ༼༢༠༠༽ ཡིན་ཏེ། ཚུལ་ཁྲིམས་ལ་བརྟེན་ནས་འགྱོད་པ་མེད་པ་ལ་སོགས་པས་རིམ་གྱིས་ཏིང་ངེ་འཛིན་ལ་སྦྱོར་བའི་ཕྱིར་རོ། །མངོན་པས་ནི་ལྷག་པའི་ཤེས་རབ་ཀྱི་བསླབ་པ་བསྒྲུབ་པ་ཡིན་ཏེ། དེ་ལས་ཆོས་རབ་ཏུ་རྣམ་པར་འབྱེད་པའི་ཐབས་རྒྱ་ཆེར་བསྟན་པའི་ཕྱིར་རོ། །གསུམ་པ་མདོ་སྡེས་ནི་ཆོས་དང་དོན་བཤད་དེ་ཕུང་པོ་ལ་སོགས་པའི་ཆོས་དང༌། ཡོད་མེད་ལ་སོགས་པར་གསུངས་པའི་དགོངས་པའི་དོན་བཤད་པའི་ཕྱིར་རོ། །འདུལ་བས་ནི་ཆོས་དང་དོན་སྒྲུབ་སྟེ་ཉོན་མོངས་པ་འདུལ་བ་ལ་བརྩོན་པས་དེས་ཆོས་དང་དོན་མངོན་སུམ་དུ་རྟོགས་པར་འགྱུར་བའི་ཕྱིར་རོ། །མངོན་པས་ནི་ཆོས་དང་དོན་གཏན་ལ་དབབ་པ་ལ་མཁས་པར་བྱེད་དེ། དེར་ཆོས་རྣམས་ཀྱི་རང་དང་སྤྱིའི་མཚན་ཉིད་རྒྱ་ཆེར་བསྟན་པའི་ཕྱིར་རོ། །བཞི་པ་ནི་སྡེ་སྣོད་གསུམ་པོ་དེ་ནི་ཐོས་པས་སེམས་ལ་བག་ཆགས་བསྒོས་ཤིང་བསམས་པས་གསུང་རབ་ཀྱི་དོན་རྟོགས་པར་བྱས་ནས། བསྒོམས་པས་ནི་ཞི་གནས་ཀྱིས་ཉོན་མོངས་པ་ཞི་བར་བྱས།

ལྷག་མཐོང་གིས་ཆོས་ཉིད་རབ་ཏུ་རྟོགས་པར་བྱས་པའི་སྒོ་ནས་འཁོར་བ་ལས་རྣམ་པར་གྲོལ་བར་བྱེད་དོ། །གཉིས་པ་སོ་སོའི་རྒྱུ་མཚན་ལ་གཉིས་ལས། མདོར་བསྟན་པ་ནི་མདོ་སྡེ་དང་ཆོས་མངོན་པ་དང་འདུལ་བ་དག་མདོར་བསྡུས་ན་རེ་རེ་ལ་ཡང་དོན་རྣམ་པ་བཞི་བཞིར་འདོད་ལ། བློ་དང་ལྡན་པས་སྡེ་སྣོད་གསུམ་པོ་དེ་མ་ལུས་པར་ཤེས་ནས་རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱེད་ཅིང༌། ཉན་ཐོས་རྣམས་ནི་ཚིག་བཞི་པ་གཅིག་གི་དོན་ཤེས་པས་ཀྱང་རང་གི་དགྲ་བཅོམ་ཐོབ་བོ། །རྒྱས་པར་བཤད་པ་ལ་གསུམ་ལས། མདོ་སྡེར་འཇོག་པའི་རྒྱུ་མཚན་ནི་ཆོས་གསུང་བའི་ ༼༢༠༡༽ གནས་དང་སྟོན་པ་དང་འཁོར་ལ་སོགས་པ་རྣམས་དང༌། ཀུན་རྫོབ་དང་དོན་དམ་པའི་བདེན་པའི་མཚན་ཉིད་དང༌། ཕུང་པོ་ལ་སོགས་པའི་ཆོས་དང༌། ཡོད་མེད་ལ་སོགས་པར་གསུངས་པའི་དགོངས་པའི་དོན་རྣམས་སྨྲོས་པའི་ཕྱིར་མདོ་སྡེ་ཡིན་ནོ། །མངོན་པར་འཇོག་པའི་རྒྱུ་མཚན་ནི་བདེན་བཞི་ལ་སོགས་བསྟན་པའི་སྒོ་ནས་མྱ་ངན་ལས་འདས་པ་ལ་མངོན་དུ་ཕྱོགས་པར་བྱེད་པའི་ཕྱིར་དང༌། ཕུང་པོ་ལ་སོགས་པ་རེ་རེ་ལ་ཡང་གཟུགས་ཅན་དང་གཟུགས་ཅན་མ་ཡིན་པ་ལ་སོགས་པའི་སྒོ་ནས་ཡང་དང་ཡང་དུ་སྟོན་པའི་ཕྱིར་དང༌། ཆོས་རྣམས་ཀྱི་རང་དང་སྤྱིའི་མཚན་ཉིད་ལ་མཁས་པས་ཕས་ཀྱི་རྒོལ་བ་ཟིལ་གྱིས་གནོན་པ་དང༌། འདིས་མདོ་སྡེའི་དོན་རྟོགས་པར་བྱེད་པའི་ཕྱིར་མངོན་པའོ། །འདུལ་བར་འཇོག་པའི་རྒྱུ་མཚན་ལ་བཞི་ཚན་གཉིས་ལས། དང་པོ་ནི་ཕམ་པ་དང༌། དགེ་འདུན་ལྷག་མ་དང༌། ལྟུང་བྱེད་དང༌། སོ་སོར་བཤགས་པར་བྱ་བ་དང༌། ཉེས་བྱས་ཏེ་ལྟུང་བ་སྡེ་ལྔ་དང༌། ལྟུང་བའི་ངོ་བོ་ཉིད་དང༌། ཉེས་དམིགས་ལ་སོགས་པ་མི་ཤེས་པ་དང༌། བག་མེད་པ་དང༌། ཉོན་མོངས་པ་མང་བ་དང༌། བསླབ་པ་ལ་མི་གུས་པ་སྟེ་ལྟུང་བ་འབྱུང་བའི་རྒྱུ་བཞི་དང༌། བསམ་པས་འགྱོད་ཅིང་ཕྱིས་མི་བྱེད་པར་སྡོམ་པའི་སེམས་ཀྱིས་ལྟུང་བ་ལས་ལྡང་བའི་ཐབས་དང༌། བཤགས་པ་དང༌། དགེ་སློང་ཕམ་པ་ལ་འཆབ་སེམས་མ་སྐྱེས་པ་ལ་བསླབ་པ་སྦྱིན་པའི་སྔོན་དུ་དམན་པའི་སྤྱོད་པ་བླང་ཞིང་ཁྱད་པར་ཅན་གྱི་སྤྱོད་པ་དོར་དུ་གཞུག་པ་དང༌།

དེ་བཞིན་དུ་ལྷག་མ་ལ་སྤོ་མགུ་སྤྱད་པ་དང༌། སྤང་ལྟུང་ལ་ཞག་གི་སྤང་བ་དང༌། ལྟུང་བྱེད་ལ་ 

༼༢༠༢༽ སྲིན་བལ་བསྡུ་བ་ལ་སོགས་པའི་ཆད་ལས་ཁས་ལེན་པ་དང༌། སྔར་དགག་པའི་བསླབ་པ་བཅས་པ་ལ་ཕྱིས་དགོས་པ་ལ་ལྟོས་ནས་རྣམ་གྲངས་ཀྱིས་གནང་བའི་ཕྱིར་གློད་པ་དང༌། དགེ་འདུན་ཚོགས་པས་བསླབ་པའི་གཞི་བག་ཡངས་སུ་བྱས་པའི་ཕྱིར་བག་ཡངས་སུ་བྱས་པ་དང༌། དགེ་སློང་དང་དགེ་སློང་མ་ཕན་ཚུན་མཚན་གྱུར་པ་ལ་ལྟུང་བ་ཐུན་མོང་མ་ཡིན་པ་རྣམས་ལྟུང་མེད་དུ་འགྱུར་བ་དང༌། ཆོས་ཀྱི་སྡོམ་གྱི་རྣམ་པར་སོ་སོར་རྟོག་པ་དང༌། བདེན་པ་མཐོང་བས་ལྟུང་བ་ཕྲ་མོའི་ཕྲ་མོ་ཡང་མེད་པའི་ཆོས་ཉིད་ཐོབ་པའི་ཕྱིར་ཆོས་ཉིད་ཐོབ་པ་སྟེ་བདུན་པོ་དེས་ལྟུང་བ་ལས་ངེས་པར་འབྱུང་བའོ། །བཞི་ཚན་གཉིས་པ་ནི་གང་ཟག་གང་ལ་བརྟེན་ནས་བསླབ་པ་འཆའ་བ་དང༌། ཉེས་པ་བྱུང་བ་ན་སྟོན་པས་དགེ་འདུན་བསྡུས་ཏེ་བཟང་སྦྱིན་ཁྱོད་ལས་དང་པོ་པ་ཡིན་པས་ཉེས་པ་མེད་དོ། །དེང་ཕྱིན་ཆད་དགེ་སློང་གིས་འདི་ལྟ་བུ་མི་བྱའོ་ཞེས་བྱ་བ་ལ་སོགས་པ་བཅས་པ་དང༌། བསླབ་པའི་གཞི་མདོར་བསྟན་པ་དེ་ཞིབ་མོར་རབ་ཏུ་དབྱེ་བ་དང༌། ལྟུང་བ་དང་ལྟུང་བ་མེད་པ་འདི་ལྟ་བུའོ་ཞེས་རྣམ་པར་ངེས་པའི་ཕྱིར་འདུལ་བ་ཉིད་དོ། །དམིགས་པ་རྙེད་པ་ལ་གཉིས་ཏེ། དམིགས་པའི་དབྱེ་བ་དང༌། དམིགས་པ་རྙེད་པའི་ཚུལ་ལོ། །དང་པོ་ལ་དམིགས་པ་ཆོས་ནི་སྡེ་སྣོད་གསུམ་གྱིས་བསྡུས་པ་གསུང་རབ་ཡན་ལག་བཅུ་གཉིས་ཏེ། ལམ་གྱི་དམིགས་པ་ཡིན་པས་ན་དམིགས་པ། གསུང་རབ་ཡིན་པས་ན་ཆོས་སོ། །དམིགས་པ་ནང་གི་འཛིན་པར་གྱུར་པ་དབང་པོ་གཟུགས་ཅན་གྱི་ལུས་དང༌། ཚོར་བ་དང༌། སེམས་དང༌། ཆོས་སོ། །དམིགས་པ་ཕྱི་ནི་གཟུང་ཆར་གྱུར་པའི་ལུས་ལ་སོགས་པའམ། ༼༢༠༣༽ ཕྱི་རོལ་གྱི་གཟུགས་ལ་སོགས་པའོ། །ཕྱི་ནང་གཉིས་ཀྱི་དེ་བཞིན་ཉིད་ནི་དམིགས་པ་དེ་བཞིན་ཉིད་ཡིན་པར་འདོད་དོ། །དེ་བཞིན་ཉིད་ལ་ཐ་དད་མེད་ཀྱང་ཆོས་ཅན་ཕྱི་ནང་གི་དབྱེ་བས་དེའི་ཆོས་ཉིད་ལ་གཉིས་སུ་སྨྲོས་ཏེ། དཔེར་ན་བུམ་པ་དང་གནས་ཁང་གི་ནམ་མཁའ་བཞིན་ནོ། །དམིགས་པ་རྙེད་ཚུལ་ལ་གཉིས་ཏེ།

དོན་དང༌། ཆོས་ཀྱི་དམིགས་པ་རྙེད་ཚུལ་ལོ། །དང་པོ་ནི་ཕྱི་དང་ནང་གི་དོན་གཉིས་པོ་མི་དམིགས་པར་རྟོགས་པས་ཕྱི་ནང་གི་དམིགས་པ་གཉིས་པོ་རྙེད་དེ་འདི་ལྟར་དྲོད་དང་རྩེ་མོ་བཟོད་པ་གསུམ་དུ་ཤེས་པ་ལས་ཐ་དད་པའི་ཕྱི་རོལ་གྱི་དོན་མེད་པར་ཤེས་པས་ཕྱིའི་དམིགས་པ་རྙེད་ལ། ཆོས་མཆོག་ཏུ་གཟུང་བ་མེད་པས་འཛིན་པའང་མེད་པར་ཤེས་པས་ནང་གི་དམིགས་པ་རྙེད་ཅིང༌། མཐོང་ལམ་དུ་གཟུང་འཛིན་གཉིས་པོ་མི་དམིགས་པས་གཟུང་འཛིན་གྱིས་སྟོང་པའི་ཆོས་ཉིད་མངོན་སུམ་དུ་རྟོགས་པས་དམིགས་པ་དེ་བཞིན་ཉིད་རྙེད་དོ། །གཉིས་པ་ཆོས་ཀྱི་དམིགས་པ་རྙེད་ཚུལ་ནི་ཐོས་པ་ལ་སོགས་པའི་ཤེས་པ་གསུམ་གྱིས་ཆོས་ཀྱི་དམིགས་པ་རྙེད་པར་འགྱུར་རོ། །ཚུལ་ཇི་ལྟར་རྙེད་ཅེ་ན། ཆོས་ཉན་པ་ན་ཚིག་ལ་རྩེ་གཅིག་ཏུ་མཉམ་པར་བཞག་པའི་དུས་ཀྱི་ཉན་ཤེས་ཀྱི་རྗེས་སུ་སྐྱེས་པའི་ཡིད་ཀྱི་བརྗོད་པ་སྟེ། རྟོག་པས་ཇི་སྐད་བཤད་པའི་གསུང་རབ་ཡན་ལག་བཅུ་གཉིས་ཀྱི་དོན་རབ་ཏུ་དང་བ་སྟེ་གསུང་རབ་ཀྱི་དོན་ལ་ངེས་པ་ཐོབ་པའི་མོས་པ་དང༌། རབ་འཛིན་ཞེས་ཏེ་གསུང་རབ་ཀྱི་དོན་རབ་ཏུ་རྣམ་པར་འབྱེད་པའི་ཤེས་རབ་ཀྱི་སྒོ་ནས་ལེགས་པར་དཔྱད་ནས་ཐོས་བྱུང་གི་ཤེས་རབ་ཀྱིས་རྙེད་ཅིང༌། དེའི་རྗེས་ལ་དོན་དུ་སྣང་བ་འདི་ ༼༢༠༤༽ ནི་ཡིད་ཀྱི་བརྗོད་པ་ལས་ཡིན་པར་རབ་ཏུ་འཛིན་པ་སྟེ་རྟོག་པ་ཙམ་ཉིད་དོན་དུ་སྣང་བ་ཡིན་གྱི་ཕྱི་རོལ་གྱི་དོན་ནི་མེད་དོ་ཞེས་རྟོགས་ནས་བསམ་བྱུང་གི་ཤེས་རབ་ཀྱིས་རྙེད་ལ། དེའི་འོག་ཏུ་སེམས་ནི་ཚོར་བ། འདུ་ཤེས། འདུ་བྱེད། རྣམ་ཤེས་ཏེ་མིང་བཞིའི་ཕུང་པོའི་ཆོས་ཉིད་ལ་རྩེ་གཅིག་ཏུ་གནས་པའི་ཕྱིར་ཏེ། དེའི་སྟོབས་ཀྱིས་གཟུང་འཛིན་གཉིས་ཀ་མེད་པར་རྟོགས་ནས་སྒོམ་བྱུང་གི་ཤེས་རབ་ཀྱིས་ཆོས་ཀྱི་དམིགས་པ་རྙེད་པར་འགྱུར་རོ། །ནང་དང་ཕྱི་དང་དེ་བཞིན་ཉིད་དེ་དམིགས་པ་རྣམ་པ་གསུམ་རྙེད་པ་སྔར་བཤད་པ་དེ་ནི་ཆོས་ཀྱི་དམིགས་པ་རྙེད་པ་དེ་ལ་ཡང་དག་པར་བརྟེན་པ་ཡིན་ནོ། །དམིགས་པ་རྙེད་པའི་ཐབས་ཡིད་ལ་བྱེད་པ་ལ་རྣལ་འབྱོར་ཡིད་ལ་བྱེད་པ་བཅོ་བརྒྱད་ལས།

རིགས་གསུམ་པ་ནི་ཐེག་པ་གསུམ་གྱི་རིགས་སུ་ངེས་པ་རྣམས་ཀྱི་རང་རང་གི་ཡིད་ལ་བྱེད་པའོ། །བྱ་བ་བྱེད་པ་ནི་མོས་སྤྱོད་དུ་བསྐལ་པ་གྲངས་མེད་གཅིག་གི་ཚོགས་བསགས་ནས་སྤང་བྱའི་ས་བོན་དངོས་སུ་སྤོང་བའི་བྱ་བ་བྱེད་པ་སྟེ། ཊཱི་ཀ་ལས་རྟོགས་པའི་གནས་སྐབས་ནའོ་ཞེས་འབྱུང་ངོ༌། །རྟེན་རྣམ་པར་དབྱེ་བ་ལ་མི་གནོད་པའི་རྟེན་ཅན་ནི་རབ་ཏུ་བྱུང་བའི་རྟེན་ཡིན་ལ། གཞན་ཞེས་པ་གནོད་པ་དང་བཅས་པ་ནི་ཁྱིམ་པའི་རྟེན་ཡིན་ནོ། །མོས་པ་རྣམ་པར་འཇོག་པ་ནི་སངས་རྒྱས་རྗེས་སུ་དྲན་པ་ལ་སོགས་པའི་སྒོ་ནས་དཀོན་མཆོག་གསུམ་ལ་མོས་པ་དྲག་པོ་འཇོག་པའོ། །འདུན་པ་དྲག་པོ་བྱེད་པ་ནི་དཀོན་མཆོག་གསུམ་གྱི་ཡོན་ཏན་ལ་ཡིད་ཆེས་པའི་དད་པ་རབ་ཏུ་དང་བ་དང་བཅས་པ་སྟེ། དེ་ལས་དཀོན་མཆོག་གསུམ་གྱི་ཡོན་ཏན་ཐོབ་པར་འདོད་པའི་འདུན་པ་སྐྱེ་བའི་ཕྱིར་རོ། ། ༼༢༠༥༽ ཏིང་ངེ་འཛིན་ལ་བརྟེན་པ་ནི་དམན་པ་ཉེར་བསྡོགས་ཏེ་ཡིད་ལ་བྱེད་པ་བདུན་ལས་དང་པོ་དྲུག་གི་གནས་སྐབས་དང༌། རྫོགས་པའི་རྟེན་ནི་དངོས་གཞི་སྟེ་བདུན་པ་སྦྱོར་བའི་མཐའི་འབྲས་བུའི་གནས་སྐབས་སོ། །རྣམ་པ་གཉིས་པ་དེ་དག་ཉིད་བསམ་གཏན་དང་པོའི་ཉེར་བསྡོགས་དང༌། དངོས་གཞི་ཙམ་པོ་ན་རྟོག་པ་དང་བཅས་ཤིང་དཔྱོད་པ་དང་བཅས་པ་དང༌། དངོས་གཞི་ཁྱད་པར་ཅན་ན་རྟོག་པ་མེད་ལ་དཔྱོད་པ་ཙམ་གྱི་ཏིང་ངེ་འཛིན་ནི་བརྗོད་པ་དང་བཅས་པ་ཞེས་བྱའོ། །གཉིས་པ་ཡན་ཆད་ན་རྟོག་དཔྱོད་གཉིས་ཀ་མེད་པས་བརྗོད་པ་མེད་པའོ། །ཤེས་པ་དང་མཚུངས་པར་ལྡན་པ་ནི་ཞི་གནས་དང་ལྷག་མཐོང་གི་རྣལ་འབྱོར་དང་མཚུངས་པར་ལྡན་པ་དང་བཅས་པ་ཡིན་ལ། དེའི་རྒྱུ་ནི་ཐོས་པ་དང་བསམས་པ་ལས་བྱུང་བའི་ཤེས་རབ་ཡིན་ཞིང༌། དེའི་བདག་ཉིད་དང་བཅས་པ་ནི་སྒོམ་བྱུང་གི་ཤེས་རབ་བོ། །འདྲེས་པ་ལ་དམིགས་པ་ལྔ་ནི་མདོ་སྡེ་ཙམ་ལ་དམིགས་པ་དང༌། དོན་རྒྱས་པར་བསྟན་པ་རྣམས་སྡོམ་གྱི་ཚིགས་སུ་བཅད་པར་བསྡུས་པ་དང༌། ཆོས་འཆད་པའི་གནས་དང་འཁོར་ལ་སོགས་པ་མང་པོ་རྣམས་གླེང་གཞི་ཞེས་བྱ་བར་བསྡུས་པ་དང༌།

རང་གིས་དོན་ཇི་སྙེད་བཟུང་བ་དང༌། གཞན་ལ་ཇི་སྙེད་བསྟན་པ་སྟེ་དེ་དག་ནི་དོན་མང་པོ་བསྡོམས་པ་ཡིན་པས་དེ་དག་ལ་དམིགས་པ་ནི་འདྲེས་པ་ལ་དམིགས་པ་ཞེས་བྱའོ། །མ་འདྲེས་པ་ལ་དམིགས་པ་བདུན་ལས། རྗོད་བྱེད་ལ་དམིགས་པ་ནི་གཟུགས་ཞེས་པ་ལྟ་བུ་ཆོས་རྣམས་ཀྱི་ངོ་བོ་བརྗོད་པ་མིང་དང༌། གཟུགས་མི་རྟག་ཅེས་པ་ལྟ་བུ་ཁྱད་པར་བརྗོད་པ་ཚིག་དང༌། དེ་དག་གི་གནས་ཨ་ལ་སོགས་པ་ཡི་གེ་ལ་དམིགས་པ་སྟེ་གཉིས་ ༼༢༠༦༽ ཡིན་ལ། བརྗོད་བྱ་ལ་དམིགས་པ་ནི་ཆོས་ཉིད་གང་ཟག་ལ་བདག་མེད་པ་དང༌། ཆོས་ལ་བདག་མེད་པ་དང༌། ཆོས་ཅན་གཟུགས་ཅན་གྱི་ཆོས་དང་གཟུགས་ཅན་མ་ཡིན་པའི་ཆོས་ལ་དམིགས་པ་དང་བཞིའོ། །དེ་དག་ནི་ཕན་ཚུན་ཕྱེ་བ་ཡིན་པས་དེ་དག་ལ་དམིགས་པ་ནི་མ་འདྲེས་པ་ལ་དམིགས་པ་ཞེས་བྱའོ། །དེའི་ཡོངས་སུ་ཤེས་པ་ལྔ་ཞེས་པ་ལ་ཡོངས་སུ་ཤེས་པར་བྱ་བའི་གཞི་ནི་སྡུག་བསྔལ་གྱི་བདེན་པའོ། །ཡོངས་སུ་ཤེས་པར་བྱ་བའི་དོན་ནི་དེའི་མི་རྟག སྡུག་བསྔལ། སྟོང་པ། བདག་མེད་བཞིའོ། །ཡོངས་སུ་ཤེས་པ་ནི་ལམ་མོ། །ཡོངས་སུ་ཤེས་པའི་འབྲས་བུ་ནི་སྤང་བྱ་ལས་རྣམ་པར་གྲོལ་བའོ། །དེ་རབ་ཏུ་རིག་པ་ནི་རྣམ་གྲོལ་གྱི་ཡེ་ཤེས་མཐོང་བའོ། །རྣམ་པ་སྒོམ་པ་དང་ལྡན་པ་བཞི་ནི་ཡུལ་གང་ཟག་ལ་བདག་མེད་པ་དང༌། ཆོས་ལ་བདག་མེད་པ་གཉིས་དང༌། དེ་གཉིས་ཡུལ་ཅན་མཐོང་ལམ་དུ་མཐོང་བའི་རྣམ་པ་དང༌། སྒོམ་ལམ་དུ་ཤེས་པའི་རྣམ་པར་སྒོམ་པའམ། ཡང་ན་བཟོད་པ་དང་ཤེས་པས་མཐོང་བ་དང་ཤེས་པའི་རྣམ་པར་སྒོམ་པའོ། །རྣམ་པ་སྒོམ་པ་དང་ལྡན་པ་སུམ་ཅུ་རྩ་བདུན་ལ་སྡེ་ཚན་བདུན་ལས། ཚོགས་ལམ་ཆུང་ངུར་ལུས་མི་སྡུག་པའི་རྣམ་པ་དང༌། ཚོར་བ་སྡུག་བསྔལ་བ། སེམས་མི་རྟག་པ། ཆོས་བདག་མེད་པའི་རྣམ་པར་སྒོམ་པ་ནི་དྲན་པ་ཉེ་བར་གཞག་པའོ། །འབྲིང་གི་དུས་ན་དགེ་བ་མ་སྐྱེས་པ་བསྐྱེད་པ་ཐོབ་པའི་རྣམ་པ་དང༌། སྐྱེས་པ་འཕེལ་བར་བྱེད་པ་བསྟན་པ་དང༌། མི་དགེ་བ་སྐྱེས་པ་སྤོང་བ་བསལ་བ་དང༌།

མ་སྐྱེས་པ་མི་སྐྱེད་པ་གཉེན་པོའི་རྣམ་པར་སྒོམ་པ་ནི་ཡང་དག་པར་སྤོང་བ་བཞིའོ། ། ༼༢༠༧༽ ཆེན་པོའི་དུས་ན་དགེ་བའི་ཆོས་ཅུང་ཟད་ཙམ་གྱིས་ཆོག་པར་འཛིན་པའི་གཉེན་པོར་འདུན་པ་སྐྱེད་པ་འདུན་པའི་ཏིང་ངེ་འཛིན་དང༌། རྣམ་གཡེང་གི་གཉེན་པོར་འབད་ཅིང་ཐེ་ཚོམ་གྱི་གཉེན་པོར་བརྩོན་འགྲུས་རྩོམ་པ་བརྩོན་འགྲུས་ཀྱི་ཏིང་ངེ་འཛིན་དང༌། རྒོད་པའི་གཉེན་པོར་ཞི་གནས་དང་ལྡན་པའི་ཏིང་ངེ་འཛིན་ལ་སེམས་རབ་ཏུ་འཛིན་པ་སེམས་ཀྱི་ཏིང་ངེ་འཛིན་དང༌། ཞུམ་པའི་གཉེན་པོར་ལྷག་མཐོང་དང་ལྡན་པའི་ཏིང་ངེ་འཛིན་ལ་སེམས་རབ་ཏུ་འཇོག་པ་དཔྱོད་པའི་ཏིང་ངེ་འཛིན་ནོ། །དྲོད་དང་རྩེ་མོའི་དུས་ན་འཇིག་རྟེན་པའི་ཏིང་ངེ་འཛིན་གྱིས་སེམས་གནས་པའི་སྒོ་ནས་འཇིག་རྟེན་ལས་འདས་པའི་ཕུན་སུམ་ཚོགས་པ་ལ་ཡིད་ཆེས་པ་དད་པའི་དབང་པོ་དང༌། ཡིད་ཆེས་ནས་དེ་ཐོབ་པའི་དོན་དུ་འབད་པ་བརྩོན་འགྲུས་དང༌། དམིགས་པ་མི་བརྗེད་པ་དྲན་པ་དང༌། དམིགས་པ་ལ་སེམས་རྩེ་གཅིག་ཏུ་གནས་པ་ཏིང་ངེ་འཛིན་དང༌། ཆོས་རབ་ཏུ་རྣམ་པར་འབྱེད་པའི་རྣམ་པར་སྒོམ་པ་ནི་ཤེས་རབ་ཀྱི་དབང་པོ་སྟེ་དབང་པོ་ལྔའོ། །བཟོད་པ་དང་ཆོས་མཆོག་གི་དུས་ན་དད་པ་ལ་སོགས་ལྔ་པོ་དེ་ཉིད་མི་མཐུན་ཕྱོགས་ཀྱིས་མི་བརྫི་བར་གྱུར་པ་ནི་སྟོབས་ལྔའོ། །མཐོང་ལམ་དུ་རྫོགས་པའི་བྱང་ཆུབ་ཆོས་སྐུ་དེ་སྣང་ཞིང་རྟོགས་པ་མི་བརྗེད་པའི་རྣམ་པར་བསྒོམ་པ་དྲན་པ་དང༌། ཆོས་སྐུ་དེ་ཉིད་ཕྱིན་ཅི་མ་ལོག་པར་ཤེས་པ་ཆོས་རབ་ཏུ་རྣམ་པར་འབྱེད་པའི་ཤེས་རབ་དང༌། དེ་གོམས་པར་བྱེད་པ་ལ་སྤྲོ་བའི་བརྩོན་འགྲུས་དང༌། ཆོས་ཐམས་ཅད་མཉམ་པ་ཉིད་ལ་སོགས་པར་རྟོགས་པས་ཡིད་བདེ་བའི་དགའ་བ་དང༌། ལུས་སེམས་ལས་སུ་རུང་བ་ཤིན་ ༼༢༠༨༽ ཏུ་སྦྱངས་པ་དང༌། སེམས་གནས་པ་ཏིང་ངེ་འཛིན་དང༌། མཉམ་པ་ཉིད་ཀྱི་རྣམ་པར་སྒོམ་པ་བཏང་སྙོམས་ཏེ་བྱང་ཆུབ་ཀྱི་ཡན་ལག་བདུན་ནོ། །སྒོམ་ལམ་དུ་བདག་གིས་མཐོང་ལམ་གྱིས་ཆོས་ཉིད་འདི་ལྟར་རྟོགས་སོ་ཞེས་ཐོབ་པར་ངེས་པའི་རྣམ་པར་སྒོམ་པ་ཡང་དག་པའི་ལྟ་བ་དང༌།

བདག་གིས་རིམ་པ་འདིས་དེ་ཁོ་ན་ཉིད་རྟོགས་སོ་ཞེས་ལམ་ཡོངས་སུ་སྦྱོང་བའི་ས་ཤེས་ནས་དེ་ཉིད་གཞན་ལ་ཡང་སྟོན་པར་འདོད་པ་རྟོག་པ་དང༌། གཞན་ལ་གོ་བར་བྱེད་པ་ངག་དང༌། ལྟུང་བ་ཕྲ་མོས་ཀྱང་མ་གོས་པས་འཕགས་པ་དགྱེས་པའི་ཚུལ་ཁྲིམས་ལ་ཞུགས་པ་ལས་ཀྱི་མཐའ་དང༌། ལོག་འཚོ་སྤངས་ཏེ་ཡོ་བྱད་བསྙུངས་པའི་ཚུལ་ཀུན་ཏུ་སྤྱོད་པ་འཚོ་བ་དང༌། སྔོན་མཐོང་ལམ་དུ་ཐོབ་པའི་བརྩོན་འགྲུས་དེ་གོམས་པར་བྱེད་པ་རྩོལ་བ་དང༌། ཆོས་ཀྱི་དབྱིངས་ལ་སེམས་གནས་པར་བྱེད་པ་ན་རྒོད་ན་ཞི་གནས་ཀྱི་རྒྱུ་མཚན། བྱིང་ན་རབ་ཏུ་འཛིན་པའི་རྒྱུ་མཚན། ཆ་མཉམ་ན་བཏང་སྙོམས་ཀྱི་རྒྱུ་མཚན་མི་བརྗེད་པར་སྒོམ་པ་དྲན་པ་དང༌། མཚན་མ་མེད་པ་ལ་སེམས་གནས་པས་སྔར་བྱིང་རྒོད་དང་བཅས་པ་དེ་བྱིང་རྒོད་མེད་པར་གནས་གྱུར་པའི་རྣམ་པར་སྒོམ་པ་ནི་ཡང་དག་པའི་ཏིང་ངེ་འཛིན་ཏེ་འཕགས་ལམ་ཡན་ལག་བརྒྱད་དོ། །ལམ་གཉིས་ཀྱི་རང་བཞིན་ནི་ཡིད་ལ་བྱེད་པ་དེ་དག་ཐམས་ཅད་ནི་ཞི་གནས་དང་ལྷག་མཐོང་གི་ལམ་གཉིས་ཀྱི་རང་བཞིན་ཏེ་དེ་གཉིས་ཀྱིས་བསྡུས་པ་ཡིན་ནོ། །ཕན་ཡོན་ནི་གནས་ངན་ལེན་སེལ་བ་དང་ལྟ་བའི་མཚན་མ་སེལ་བའི་ཕན་ཡོན་གཉིས། དེ་ལ་གནས་ངན་ལེན་ནི་སྲོག་གཅོད་པ་ལ་སོགས་པ་མི་དགེ་ ༼༢༠༩༽ བ་ལ་འཇུག་པ་ལུས་ཀྱི་དང༌། དེ་ཀུན་ནས་སློང་བའི་ཉོན་མོངས་པ་ཀུན་ཏུ་སྤྱོད་པ་སེམས་ཀྱི་གནས་ངན་ལེན་ནོ། །ལྟ་བའི་མཚན་མ་ནི་ལྟ་བ་ཉིད་མཚན་མ་ཡིན་པ་ལ་ལྟ་བའི་མཚན་མ་སྟེ་ལྟ་བ་ལྔའོ། །ནོད་པ་ཡིད་ལ་བྱེད་པ་ནི་ཆོས་ཀྱི་རྒྱུན་གྱི་ཏིང་ངེ་འཛིན་ལ་གནས་ནས་སངས་རྒྱས་དང་བྱང་ཆུབ་སེམས་དཔའ་རྣམས་ལ་ལམ་གྱི་གདམས་ངག་ནོད་པའོ། །སྦྱོར་བ་ཡིད་ལ་བྱེད་པ་ནི་ལྔ་ལས། དང་པོ་ཏིང་ངེ་འཛིན་གྱི་སྤྱོད་ཡུལ་ལ་གྲངས་ཉེ་བར་རྟོག་པའི་སྦྱོར་བ་ནི་སྦྱོར་བའི་དུས་སུ་མདོ་སྡེ་ལ་སོགས་པའི་གསུང་རབ་འགའ་ཞིག་ལ་མིང་དང་ཚིག་དང་ཡི་གེའི་གྲངས་འདི་སྙེད་ཅིག་ཡོད་དོ་ཞེས་རྟོག་པའོ། །གནས་པ་ལ་ཉེ་བར་རྟོག་པ་ནི་གནས་པ་གཉིས་ཉེ་བར་རྟོག་པར་བྱེད་དེ་ཚད་ཡོད་པར་གནས་པ་ནི་ཡི་གེ་སྟེ་ལྔ་བཅུའམ་བཞི་བཅུ་རྩ་བརྒྱད་དུ་ངེས་པའི་ཕྱིར་རོ། །ཚད་མེད་པར་གནས་པ་ནི་མིང་དང་ཚིག་དག་སྟེ་མདོ་སྡེ་འབུམ་ཕྲག་དཔག་ཏུ་མེད་པ་རྣམས་ཀྱི་མིང་ཚིག་མཐའ་མེད་པའི་ཕྱིར་རོ། །ཀུན་ཏུ་རྟོག་པ་ཉེ་བར་རྟོག་པའི་སྦྱོར་བ་ལས་བྱུང་བ་ནི་བདེན་བཞི་ལ་སོགས་པའི་མིང་འདིའི་དོན་འདི་ཡིན་ནོ་ཞེས་མིང་ལ་བརྟེན་ནས་དོན་ཀུན་ཏུ་རྟོག་པ་དང༌།

དོན་འདིའི་མིང་འདིའོ་ཞེས་དོན་ལ་བརྟེན་ནས་མིང་ཀུན་ཏུ་རྟོག་པའོ། །ཟླ་མེད་པའི་ཡི་གེ་གཅིག་གིས་ནི་དོན་གོ་བར་མི་ནུས་པས་བརྟག་པར་བྱ་བ་མ་ཡིན་ནོ། །ཊཱི་ཀ་ལས་གང་ཡང་ཀཱ་ཞེས་བྱ་བ་ནི་སྐྱེ་དགུའི་བདག་པོར་བསྟན་ཏོ། །ཀཱོ་ཞེས་བྱ་བ་ནི་རླུང་ཡིན་པར་བརྗོད་ཅེས་པ་དེ་ལྟ་བུ་ལ་སོགས་པ་དེ་ཡང་ཨ་དང་ལྡན་པའི་ཕྱིར་དང༌། ཚེག་གིས་བཅད་པར་བྱ་བ་ཡིན་པའི་ཕྱིར་ཡི་གེ་གཅིག་མ་ཡིན་ནོ་ཞེས་ ༼༢༡༠༽ སོ། །རིམ་པ་ཉེ་བར་རྟོག་པའི་སྦྱོར་བ་པ་ནི་དང་པོར་མིང་བཟུང་ནས་ཕྱིས་དེའི་དོན་ངེས་པར་བྱེད་པའོ། །རྟོགས་པ་སྦྱོར་བ་པ་ནི་བཅུ་གཅིག་སྟེ་ཚོགས་ལམ་དུ་མིང་དོན་གཉིས་ཕན་ཚུན་གློ་བུར་བར་རྟོགས་པ་དང༌། དྲོད་དང་རྩེ་མོར་ཕྱི་རོལ་གྱི་དོན་དུ་སྣང་བའི་རྒྱུ་མཚན་རང་གི་སེམས་དང་སེམས་བྱུང་འཁྲུལ་པ་ཡིན་པར་རྟོགས་པ་དང༌། བཟོད་པར་གཟུང་བའི་དོན་མི་དམིགས་པར་རྟོགས་པ་དང༌། ཆོས་མཆོག་ཏུ་དམིགས་པ་སེམས་ཀྱང་མི་དམིགས་པར་རྟོགས་པ་དང༌། མཐོང་ལམ་དུ་ཆོས་ཀྱི་དབྱིངས་རྟོགས་པ་སྟེ་ས་མཚམས་ཀྱི་སྒོ་ནས་གཞག་པ་ལྔ་དང༌། གང་ཟག་ལ་བདག་མེད་པར་རྟོགས་པ་དང༌། ཆོས་ལ་བདག་མེད་པར་རྟོགས་པ་སྟེ་རྟོགས་བྱའི་སྒོ་ནས་གཞག་པ་གཉིས་དང༌། བསམ་པ་དམན་པ་ཉན་རང་གི་ལྟ་སྤྱོད་རྟོགས་པ་དང༌། ཡངས་ཤིང་རྒྱ་ཆེ་བ་ཐེག་ཆེན་གྱི་ལྟ་སྤྱོད་རྟོགས་པ་སྟེ་རྟེན་གྱི་སྒོ་ནས་གཞག་པ་གཉིས་དང༌། ཡང་དག་པའི་ལྟ་བས་རང་གི་མཉམ་བཞག་གིས་ཆོས་ཉིད་ཇི་ལྟར་རྟོགས་ཚུལ་གྱི་རྣམ་གཞག་ཤེས་པ་དང༌། ཡང་དག་པའི་རྟོགས་པས་གཞན་ལ་སྟོན་ཚུལ་གྱི་ཆོས་རྣམ་པར་གཞག་པ་རྟོགས་པ་སྟེ་རྟོགས་བྱེད་ཀྱི་སྒོ་ནས་གཞག་པ་གཉིས་སོ། །དབང་སྒྱུར་བ་ཡིད་ལ་བྱེད་པ་ནི་གསུམ་སྟེ། ཉོན་མོངས་པའི་སྒྲིབ་པ་ཤིན་ཏུ་རྣམ་པར་དག་པ་དང༌། ཤེས་བྱའི་སྒྲིབ་པ་ཤིན་ཏུ་རྣམ་པར་དག་པ་དང༌། ཡོན་ཏན་མངོན་པར་སྒྲུབ་པ་ཤིན་ཏུ་རྣམ་པར་དག་པ་ལ་དབང་སྒྱུར་བའོ། །ཆུང་ངུ་ཡིད་ལ་བྱེད་པ་ནི་ཐེག་ཆུང་གི་དོན་ཡིད་ལ་བྱེད་པ་དང༌།

རྒྱ་ཆེན་པོ་ཡིད་ལ་བྱེད་པ་ནི་ཐེག་ཆེན་གྱི་དོན་ཡིད་ལ་བྱེད་པ་ཡིན་ནོ། །དེ་ལྟར་ན་རྣལ་འབྱོར་ ༼༢༡༡༽ པ་རྣམས་ཀྱི་ཡིད་ལ་བྱེད་པ་བཅོ་བརྒྱད་པོ་འདི་ནི་ཡིད་ལ་བྱེད་པ་ཐམས་ཅད་བསྡུས་པའི་བདག་ཉིད་ཡིན་ཅེས་པའམ། ཡང་ན་འདི་ཐམས་ཅད་ལམ་གྱི་བདག་ཉིད་ཡིན་པར་འདོད་ཅེས་པའོ། །བརྗོད་བྱའི་དོན་བཙལ་བ་ལ་གཉིས་ཏེ། ངེས་དོན་གྱི་མདོའི་དོན་བཙལ་བ་དང༌། དགོངས་པ་ཅན་གྱི་མདོའི་དོན་བཙལ་བའོ། །དང་པོ་ལ་གསུམ་སྟེ། ཆོས་ཉིད་དེ་ཁོ་ན་ཉིད་བཙལ་བ། ཆོས་ཅན་སྒྱུ་མ་ལྟ་བུར་བཙལ་བ། དེ་དང་རྗེས་སུ་མཐུན་པའི་དོན་སྒྲུབ་པའོ། །དང་པོ་ནི་རྟག་ཏུ་གཟུང་འཛིན་གཉིས་དང་བྲལ་བ་ལ་གཟུང་འཛིན་གཉིས་སུ་བཏགས་པ་ནི་ཀུན་བཏགས་ཏེ། ཐེག་བསྡུས་ལས། དེ་ལ་ཀུན་བཏགས་པའི་མཚན་ཉིད་གང་ཞེ་ན། གང་དོན་མེད་ཀྱང་རྣམ་པར་རིག་པ་ཙམ་དེ་དོན་ཉིད་དུ་སྣང་བའོ་ཞེས་སོ། །འཁྲུལ་པའི་རྟེན་ནི་གཟུང་འཛིན་གཉིས་སུ་ཞེན་པའི་ཤེས་པ་གཞན་དབང་གི་ངོ་བོ་གང་ཡིན་པ་སྟེ། དེས་གཟུང་འཛིན་གཉིས་སུ་རྟོག་པའི་ཕྱིར་ཏེ། དེ་ལ་གཞན་གྱི་དབང་གི་མཚན་ཉིད་གང་ཞེ་ན། གང་ཀུན་གཞིའི་རྣམ་པར་ཤེས་པའི་ས་བོན་ཅན་ཡང་དག་པ་མ་ཡིན་པའི་ཀུན་ཏུ་རྟོག་པས་བསྡུས་པའི་རྣམ་པར་རིག་པའོ་ཞེས་སོ། །གང་ཞིག་རྣམ་པ་ཀུན་ཏུ་སྒྲས་བརྗོད་པར་ནུས་པ་མ་ཡིན་པ་དང༌། ཡོད་མེད་ལ་སོགས་པའི་སྤྲོས་པ་མེད་པའི་བདག་ཉིད་ནི་ཡོངས་གྲུབ་ཀྱི་དེ་ཁོ་ན་ཉིད་དོ། །དེ་ལྟར་ཡང་དེ་ལ་ཡོངས་སུ་གྲུབ་པའི་མཚན་ཉིད་གང་ཞེ་ན། གང་གཞན་གྱི་དབང་གི་མཚན་ཉིད་དེ་ཉིད་ལ་དོན་གྱི་མཚན་ཉིད་གཏན་མེད་པ་ཉིད་དོ་ཞེས་སོ། །དེ་ལ་ཀུན་བཏགས་ནི་ཤེས་བྱ། གཞན་དབང་ནི་སྤང་བྱ་ཡིན་ལ། ཡོངས་གྲུབ་ནི་རང་བཞིན་གྱིས་ 

༼༢༡༢༽ དྲི་མ་མེད་པར་འདོད་དོ། །རང་བཞིན་དྲི་མེད་གང་ཡིན་པ་དེ་ནི་རང་བཞིན་གྱིས་དག་ཀྱང་གློ་བུར་གྱི་དྲི་མ་རྣམ་པར་སྦྱང་བར་བྱ་བ་ཡིན་ཏེ། སྦྱངས་པས་དཔེར་ན་ནམ་མཁའ་དང༌། གསེར་དང༌། ཆུ་རང་བཞིན་གྱིས་དག་ཀྱང་གློ་བུར་གྱི་དྲི་མ་སྤྲིན་དང༌། གཡའ་དང༌། རྙོག་མས་དག་པར་འགྱུར་བ་བཞིན་དུ་ཉོན་མོངས་པ་ལས་རྣམ་པར་དག་པར་འགྱུར་བར་འདོད་དོ། །ཆོས་ཉིད་དང་ཆོས་ཐ་མི་དད་པའི་ཕྱིར་འགྲོ་བ་དག་ན་ཆོས་ཉིད་དེ་ལས་གཞན་དུ་བདེན་པ་ཡང་ཅུང་ཟད་ཀྱང་ཡོད་པ་མ་ཡིན་ལ། འགྲོ་བ་སོ་སོའི་སྐྱེ་བོ་མ་ལུས་པ་ཡང་ཆོས་ཉིད་མ་རྟོགས་པས་ཆོས་ཉིད་དེ་ལ་ཀུན་ཏུ་རྨོངས་པའི་བློ་ཅན་ཡིན་པས་དེ་དག་གིས་ཡོད་པའི་ཆོས་ཉིད་དེ་མ་རྟོགས་པས་དེ་ཀུན་ནས་སྤངས་ཏེ་མེད་པའི་གཟུང་འཛིན་ལ་ཡོད་དོ་སྙམ་དུ་མངོན་པར་ཞེན་པ་གང་ཡིན་པ་འཇིག་རྟེན་རྨོངས་པའི་རྣམ་པ་ཚབས་ཆེན་འདི་ཀོ་ཇི་ལྟ་བུ་སྟེ་ངོ་མཚར་རོ་ཞེས་པའོ། །གཉིས་པ་ལ་སྒྱུ་མ་ལྟ་བུའི་ཆོས་དང༌། དཔེ་བརྒྱད་དང་འདྲ་བའི་དོན་ནོ། །དང་པོ་ལ་གཉིས་ཏེ། གཟུང་བྱ་དང་འཛིན་ཆ་སྒྱུ་མ་ལྟ་བུའོ། །དང་པོ་ལ་ཡུལ་གྱི་གནས་ཚུལ། བློས་རྟོགས་ཚུལ། ཡུལ་གཉིས་སུ་མེད་པར་བསྟན་པའོ། །དང་པོ་ནི་ཇི་ལྟར་སྒྱུ་མའི་རྫས་ཤིང་དང་བོང་བ་ལ་སོགས་པ་དེ་རྟ་ལ་སོགས་པར་འཁྲུལ་པའི་གཞི་ཡིན་པ་དེ་བཞིན་དུ་གཟུང་འཛིན་དུ་འཁྲུལ་པའི་གཞི་ནི་ཡང་དག་པ་མ་ཡིན་པའི་ཀུན་ཏུ་རྟོག་པ་གཞན་དབང་ཡིན་པར་བརྗོད་དོ། །རྫས་དེ་དག་སྒྱུ་མའི་སྔགས་ཀྱིས་རྟ་ལ་སོགས་པར་བྱས་པ་ཇི་ལྟ་བ་དེ་བཞིན་དུ་ཀུན་བཏགས་ཀྱང་གཟུང་འཛིན་གཉིས་མེད་པ་ལ་གཉིས་སུ་སྣང་བས་ན་འཁྲུལ་པའི་ཡུལ་ཡིན་པར་བརྗོད་དོ། ། ༼༢༡༣༽ ཇི་ལྟར་སྒྱུ་མའི་རྫས་དེ་ལ་རྟ་ལ་སོགས་པའི་ངོ་བོར་བདེན་པ་མེད་པ་དེ་བཞིན་དུ་གཞན་དབང་དེ་ཀུན་བཏགས་ཀྱི་ངོ་བོར་མེད་པ་ནི་དོན་དམ་པར་འདོད་དོ། །བཙུན་པ་ནི་གཞན་དབང་ཀུན་བཏགས་དང་བྲལ་བར་མཐོང་བ་དོན་དམ་མཐོང་བ་ཡིན་ཞེས་འཆད་དོ། །ཇི་ལྟར་སྒྱུ་མའི་རྫས་དེ་རྟ་ལ་སོགས་པར་དམིགས་པ་དེ་བཞིན་དུ་གཉིས་སུ་སྣང་བ་དེ་ནི་ཀུན་རྫོབ་ཏུ་སྣང་བར་འདོད་དོ། །གཉིས་པ་ནི་སྒྱུ་མའི་སྔགས་ཀྱིས་འཁྲུལ་པར་བྱས་པ་དེ་མེད་ན་ནི་དེའི་རྒྱུ་ཤིང་ལ་སོགས་པ་གསལ་བར་དམིགས་པ་དེ་བཞིན་དུ་འཁྲུལ་པ་གནས་གཞན་དུ་གྱུར་པ་འཕགས་པའི་ཡེ་ཤེས་ཐོབ་ན་མཉམ་བཞག་གིས་ཆོས་ཉིད་རྟོགས་ནས་རྗེས་ཐོབ་ཀྱིས་གཟུང་འཛིན་གྱིས་སྟོང་པའི་ཡང་དག་པ་མ་ཡིན་པའི་ཀུན་ཏུ་རྟོག་པ་གཞན་དབང་དེ་དམིགས་སོ། །ཇི་ལྟར་འཇིག་རྟེན་མ་འཁྲུལ་བ་དག་སྒྱུ་མ་དེའི་རྒྱུ་ཤིང་ལ་སོགས་པ་ལ་མ་འཁྲུལ་བར་འདོད་དགུར་སྤྱད་པ་དེ་བཞིན་དུ་སྡོམ་བརྩོན་མ་འཁྲུལ་པ་སྟེ།

འཕགས་པ་རྣམས་ཀྱང་འཁྲུལ་པ་གནས་གཞན་དུ་གྱུར་ནས་དོན་མ་ནོར་བ་ལ་དགེས་དགུར་སྤྱོད་དོ། །གསུམ་པ་ལ་གཉིས་ཏེ། དངོས་དང་དེའི་དགོས་པའོ། །དང་པོ་ལ་དཔེ་དོན་གཉིས་ལས། དཔེ་ནི་གླང་པོ་ལ་སོགས་སུ་སྣང་བ་དེ་ལྟ་བུ་ནི་སྒྱུ་མའི་རྫས་དེ་ལ་ཡོད་པ་གླང་པོ་ལ་སོགས་པ་དེའི་དངོས་པོ་བདེན་པ་ཡོད་པ་མ་ཡིན་ནོ། །དེ་ལྟ་བས་ན་སྒྱུ་མ་ལ་སོགས་པ་ལ་གླང་སོགས་སུ་སྣང་བ་ཡོད་པ་དང་དེར་བདེན་པ་མེད་པ་ཉིད་དུ་བརྗོད་དོ། །སྒྱུ་མ་ལ་སོགས་པ་དེ་ལ་གླང་སོགས་སུ་སྣང་བ་ཡོད་པ་ནི་མེད་པ་མ་ཡིན་ལ། གླང་སོགས་སུ་བདེན་པ་མེད་པས་ན་ཡོད་པ་ཡང་མ་ཡིན་ནོ། །སྒྱུ་མ་ལ་ ༼༢༡༤༽ སོགས་པ་ལ་སྣང་ཙམ་དུ་ཡོད་པ་དང་བདེན་པར་མེད་པ་གཉིས་ཁྱད་པར་མེད་པའང་བརྗོད་དེ་བདེན་པ་མེད་པ་ཉིད་སྣང་ཙམ་དུ་ཡོད་པ་དང་སྣང་ཙམ་ཡོད་པ་ཉིད་བདེན་པ་མེད་པ་ཡིན་པའི་ཕྱིར་རོ། །གཉིས་པ་དོན་ནི་དེ་བཞིན་དུ་གཞན་དབང་དེ་ལ་གཟུང་འཛིན་གཉིས་སུ་སྣང་བ་ནི་ཡོད་ལ། གཉིས་སུ་བདེན་པ་དེའི་དངོས་པོ་ཡོད་པ་མ་ཡིན་ནོ། །དེ་ལྟ་བས་ན་གཟུགས་ལ་སོགས་པ་ལ་སྣང་བ་ཙམ་ཡོད་པ་དང་དེར་བདེན་པ་མེད་པ་ཉིད་དུ་བརྗོད་དོ། །དེ་ལ་གཟུགས་སོགས་སུ་སྣང་བ་ཡོད་པ་དེ་ནི་མེད་པ་མ་ཡིན་ལ་དེར་བདེན་པ་མེད་པས་ན་ཡོད་པ་ཉིད་ཀྱང་མ་ཡིན་ནོ། །དཔེ་དོན་གཉིས་ཀ་ལ་སྣང་བ་ཙམ་ཡོད་པས་ཞེས་སྒྱུ་མཚན་དུ་བྱས་ཀྱང་རུང་ངོ༌། །གཟུགས་ལ་སོགས་པ་དག་ལ་སྣང་ཙམ་དུ་ཡོད་པ་དང་བདེན་པ་མེད་པ་གཉིས་ཁྱད་པར་མེད་པའང་བརྗོད་དེ། སྣང་ཙམ་དུ་ཡོད་པ་ཉིད་བདེན་པར་མེད་པ་ཡིན་པའི་ཕྱིར་རོ། །གཉིས་པ་དགོས་པ་ནི་འོ་ན་ཡོད་མེད་ལ་སོགས་དེ་རྣམས་བརྗོད་པ་ལ་དགོས་པ་ཅི་ཡོད་ཅེ་ན། གཟུགས་སོགས་བདེན་པ་མེད་པར་རིག་ནས་བདེན་པར་སྒྲོ་འདོགས་པའི་མཐའ་དང༌། སྣང་ཙམ་དུ་ཡོད་པར་རིག་ནས་སྣང་ཙམ་དུ་ཡང་མེད་ཅེས་སྐུར་པ་འདེབས་པའི་མཐའ་རྣམས་དགག་པར་བྱ་བའི་ཕྱིར་དང༌། ཡོད་མེད་ཁྱད་པར་མེད་པར་རིག་ནས་འཁོར་བར་སྣང་ཙམ་ཡོད་པས་ཡིད་སྐྱོ་ནས་ཐེག་པ་དམན་པས་མྱང་འདས་ཀྱི་མཐར་འགྲོ་བ་དགག་པའི་ཕྱིར་གོ་རིམ་བཞིན་དུ་ཡོད་པ་དང༌།

མེད་པ་དང༌། ཡོད་མེད་ཁྱད་པར་མེད་པར་འདོད་པ་ཡིན་ནོ། །འཛིན་ཆ་སྒྱུ་མ་ལྟ་བུ་ལ་གསུམ་སྟེ། འཛིན་པ་འཁྲུལ་པའི་རྒྱུ་དང་རང་བཞིན་ ༼༢༡༥༽ བསྟན་པ། སྤང་གཉེན་སྒྱུ་མ་དང་འདྲ་བ། སྤོང་ཚུལ་སྒྱུ་མ་དང་འདྲ་བའོ། །དང་པོ་ནི་གཟུགས་སུ་འཁྲུལ་པའི་རྒྱུ་ནི་སྔོན་པོ་ལ་སོགས་པ་གཟུགས་སུ་སྣང་བའི་རྣམ་པར་རིག་པ་ཡིན་ལ། འཁྲུལ་པ་མིག་ཤེས་ལ་སོགས་པ་རང་ནི་གཟུགས་ཅན་མ་ཡིན་པའི་རྣམ་པར་རིག་པར་བཤད་དོ། །འཁྲུལ་པའི་རྒྱུ་དེ་མི་བདེན་ཡང་ངོ་བོ་བདེན་པར་གྲུབ་བམ་སྙམ་ན་མ་ཡིན་ཏེ། རྒྱུ་གཟུགས་ཀྱི་རྣམ་པར་རིག་པ་མེད་པའི་ཕྱིར་ཅིག་ཤོས་གཟུགས་ཅན་མ་ཡིན་པའི་རྣམ་པར་རིག་པ་མིག་ཤེས་ལ་སོགས་པ་ཡང་དེར་བདེན་པ་མེད་པར་འགྱུར་རོ། །གཉིས་པ་ལ་གཉིས་ཏེ། དཔེ་དང་དོན་ནོ། །དཔེ་ལ་གཉིས་ལས། ཀུན་ནས་ཉོན་མོངས་པའི་དཔེ་ནི་སྒྱུ་མའི་གླང་པོའི་གཟུགས་འཛིན་པའི་ཤེས་པ་དེ་ནི་འཁྲུལ་པའི་ཕྱིར། དེས་གཟུང་བྱ་གླང་པོ་དང་དེ་འཛིན་གྱི་ཤེས་པ་གཉིས་སུ་བརྗོད་པ་སྟེ་ཞེས་པ་ནི་གཉིས་སུ་བཏགས་པ་ཡིན་ཞེས་པའི་དོན་ཏོ། །དེ་ལ་སྣང་བ་ཇི་ལྟ་བ་བཞིན་དུ་གཟུང་འཛིན་གཉིས་སུ་བདེན་པར་མེད་ཀྱང་གཟུང་འཛིན་གཉིས་པོ་དག་ཏུ་ཉེ་བར་དམིགས་སོ། །རྣམ་བྱང་གི་དཔེ་ནི་མི་སྡུག་པ་བསྒོམས་པས་ས་ཕྱོགས་ཐམས་ཅད་ཀེང་རུས་ཀྱི་གཟུགས་སུ་འཛིན་པ་དེ་ཡང་འཁྲུལ་པའི་ཕྱིར་ཡུལ་ཤེས་གཉིས་སུ་བརྗོད་པ་སྟེ། དེ་ལ་སྣང་བ་ཇི་བཞིན་དུ་གཟུང་འཛིན་གཉིས་མེད་ཀྱང་གཉིས་པོ་དག་ཏུ་ཉེ་བར་དམིགས་སོ། །གཉིས་པ་དོན་ལ་གཉིས་ལས། མི་མཐུན་ཕྱོགས་ནི་དེ་བཞིན་དུ་འཁྲུལ་པའི་མཚན་ཉིད་ཀྱི་ཆོས་འདོད་ཆགས་ལ་སོགས་པ་མི་མཐུན་ཕྱོགས་གང་ཡིན་པ་དེ་ནི་སྒྱུ་མའི་གླང་པོ་སྣང་བ་ཙམ་ཡོད་པ་དེ་བཞིན་དུ་ཡང་དག་པ་མ་ཡིན་པའི་ཀུན་རྟོག་ཙམ་དུ་ཡོད་པ་དང༌། ༼༢༡༦༽ གླང་པོར་བདེན་པ་མེད་པ་དེ་བཞིན་དུ་གཟུང་འཛིན་དུ་བདེན་པ་མེད་པ་དང༌། ཡོད་མེད་དེ་གཉིས་ཁྱད་པར་མེད་པའི་ཕྱིར་ཡོད་པ་དང་མེད་པ་དང་དེ་གཉིས་ཁྱད་པར་མེད་པ་ལ་སོགས་པ་སྒྱུ་མ་དང་འདྲའོ། །གཉིས་པ་གཉེན་པོ་ནི་དེ་བཞིན་དུ་གཉེན་པོའི་ཆོས་དྲན་པ་ཉེར་གཞག་ལ་སོགས་པ་རྣམས་ཀྱང་བྱིན་པས་གཟུང་བ་དེ་བཞིན་དུ་མེད་ལ་སངས་རྒྱས་ཀྱི་གསུངས་པ་དེ་བཞིན་དུ་ཡོད་དོ། །དེ་བཞིན་དུ་བཅོམ་ལྡན་འདས་ཀྱིས་མཛད་པ་བཅུ་གཉིས་བསྟན་པ་དེ་ཡང་བྱིས་པ་ལ་སྣང་བ་བཞིན་དུ་མེད་པའི་ཕྱིར།

བྱིས་པས་གཟུང་བ་ལྟར་བདེན་པའི་མཚན་ཉིད་མེད་དོ། །དེས་ན་མེད་བཞིན་དུ་ཡོད་པར་སྣང་བས་སྒྱུ་མ་དང་འདྲ་བར་བསྟན་ཏོ། །གསུམ་པ་ནི་སྒྱུ་མའི་རྒྱལ་པོ་སྒྱུ་མའི་རྒྱལ་པོ་གཞན་ཞིག་གིས་ཕམ་པར་བྱས་ཀྱང་ང་རྒྱལ་མེད་པ་བཞིན་དུ་གང་དག་གིས་སྤང་གཉེན་གྱི་ཆོས་སྒྱུ་མ་ལྟ་བུར་མཐོང་བའི་རྒྱལ་སྲས་དེ་དག་སྤང་བྱ་སྤངས་ཀྱང་ང་རྒྱལ་མེད་དོ། །སྤང་གཉེན་གཉིས་ནི་ཀུན་ནས་ཉོན་མོངས་པ་དང་རྣམ་བྱང་གི་ཆོས་ལ་དབང་སྒྱུར་བས་གཉིས་ཀ་ལ་རྒྱལ་པོའི་དཔེ་མཛད་དོ། །གཉིས་པ་དཔེ་བརྒྱད་དང་འདྲ་བའི་དོན་ནི་སངས་རྒྱས་ཆོས་ཐམས་ཅད་མཉམ་པ་ཉིད་དུ་རྣམ་པར་སངས་རྒྱས་པ་ཉན་རང་ལས་མཆོག་ཏུ་གྱུར་པ་རྣམས་ཀྱིས་མདོ་སྡེ་དེ་དང་དེ་དག་ལས་འདུས་བྱས་ཀྱི་ཆོས་རྣམས་ནི་སྒྱུ་མ་ལྟ་བུའོ་ཞེས་གསུངས་པ་ནི་ནང་གི་སྐྱེ་མཆེད་དྲུག་སྟེ། སྒྱུ་མའི་སྐྱེས་བུ་ནི་བདེན་པ་མེད་ཀྱང་ཡུལ་ལ་ལོངས་སྤྱོད་པར་སྣང་བ་བཞིན་དུ་མིག་སོགས་ཀྱང་ལོངས་སྤྱོད་པར་བྱེད་པའི་བདག་ལ་སོགས་པ་མེད་ཀྱང་ལོངས་སྤྱོད་པར་སྣང་བའི་ཕྱིར་རོ། །རྨི་ལམ་ ༼༢༡༧༽ ལྟ་བུ་ནི་ཕྱིའི་སྐྱེ་མཆེད་དྲུག་སྟེ། མི་བདེན་བཞིན་དུ་ལོངས་སྤྱད་བྱར་སྣང་བའི་ཕྱིར་རོ། །སྨིག་རྒྱུ་ལྟ་བུ་ནི་སེམས་དང་སེམས་བྱུང་གཉིས་ཏེ། སྨིག་རྒྱུ་ལ་ཆུར་འཁྲུལ་པ་འབྱུང་བ་ལྟར་དེ་གཉིས་ཀྱང་གཟུང་འཛིན་དུ་འཁྲུལ་པའི་གཞི་ཡིན་པའི་ཕྱིར་རོ། །གཟུགས་བརྙན་ལྟ་བུ་ནི་ནང་གི་སྐྱེ་མཆེད་དྲུག་སྟེ། གཟུགས་བརྙན་མཛེས་མི་མཛེས་གཟུགས་མཛེས་མི་མཛེས་ཀྱིས་བཞག་པ་ལྟར། དེ་དག་གི་བཟང་ངན་སྔོན་གྱི་ལས་བཟང་ངན་གྱིས་བྱས་པའི་ཕྱིར་རོ། །མི་གཡོར་ལྟ་བུ་ནི་ཕྱིའི་སྐྱེ་མཆེད་དྲུག་སྟེ། གདུགས་ཀྱི་དབང་གིས་གྲིབ་མ་འབྱུང་བ་ལྟར་ནང་གི་སྐྱེ་མཆེད་ཀྱི་དབང་གིས་དེ་དག་འབྱུང་བའི་ཕྱིར་རོ། །བཤད་པའི་ཆོས་རྣམས་ནི་བྲག་ཆ་ལྟ་བུ་སྟེ། མི་བདེན་བཞིན་དུ་གྲགས་པའི་ཕྱིར་རོ། །ཏིང་ངེ་འཛིན་ལ་བརྟེན་པའི་ཡོན་ཏན་གྱི་ཆོས་རྣམས་ནི་ཆུ་ཟླའི་གཟུགས་དང་འདྲ་སྟེ།

ཏིང་ངེ་འཛིན་གྱི་སེམས་དྭངས་པ་ལས་ཟད་པར་ས་ལ་སོགས་པ་སྣང་བའི་ཕྱིར་རོ། །བྱང་ཆུབ་སེམས་དཔའ་བསམས་བཞིན་དུ་སྲིད་པར་སྐྱེ་བ་ལེན་པ་ནི་སྤྲུལ་པ་དང་འདྲ་བར་ཤེས་པར་བྱ་སྟེ། བྱ་བ་ཐམས་ཅད་ལ་ཀུན་ནས་ཉོན་མོངས་པ་མེད་པར་འཇུག་པའི་ཕྱིར་ཏེ། དཔེ་གསུམ་པོ་དེའི་དོན་རེ་རེར་འདོད་དོ། །གསུམ་པ་དེ་དང་རྗེས་སུ་མཐུན་པའི་དོན་སྒྲུབ་པ་ལ་དྲུག་སྟེ། ཤེས་བྱ་དང༌། ཀུན་ནས་ཉོན་མོངས་པ་དང༌། རྣམ་པར་བྱང་བ་དང༌། རྣམ་རིག་ཙམ་དང༌། མཚན་ཉིད་དང༌། རྣམ་པར་གྲོལ་བ་ཚོལ་བའོ། །དང་པོ་ལ་ཡང་དག་པ་མིན་པར་རྟོག་པ་ནི་འཇིག་རྟེན་ལས་འདས་པའི་ཡེ་ཤེས་ཀྱི་རྗེས་སུ་མཐུན་པ་མ་ཡིན་པའི་ཁམས་གསུམ་གྱི་ ༼༢༡༨༽ སེམས་དང་སེམས་བྱུང་རྣམས་སོ། །ཆོས་མཆོག་ནས་ཚོགས་ལམ་གྱི་བར་གྱི་རྟོགས་པ་ནི་ངོ་བོ་འཇིག་རྟེན་པ་ཡིན་པས་ཡང་དག་པ་མ་ཡིན་ལ། འཇིག་རྟེན་ལས་འདས་པའི་ཡེ་ཤེས་ཀྱི་རྒྱུ་བྱེད་པས་ན་ཡང་དག་པ་མ་ཡིན་པ་ཡང་མིན་ནོ། །ཆོས་ཉིད་དེ་བཞིན་ཉིད་དང་འཇིག་རྟེན་ལས་འདས་པའི་མཉམ་བཞག་ནི་རྣམ་པར་མི་རྟོག་པའོ། །འཇིག་རྟེན་ལས་འདས་པའི་རྗེས་ཐོབ་ནི་གཟུང་འཛིན་དུ་ཞེན་པ་མེད་པས་རྟོག་པ་མིན་ལ། གཟུང་འཛིན་དུ་སྣང་བ་ཡོད་པས་མི་རྟོག་པ་ཡང་མ་ཡིན་པ་སྟེ། བཞི་པོ་དེ་ཡུལ་དང་བཅས་པར་ཤེས་བྱ་ཐམས་ཅད་འདུས་པ་ཡིན་པར་བརྗོད་དོ། །གཉིས་པ་ནི་རྒྱུ་རང་གི་ཁམས་ཏེ་ས་བོན་ཀུན་གཞིའི་རྣམ་ཤེས་གཟུང་འཛིན་གྱི་བག་ཆགས་ཅན་ལས་གཟུང་འཛིན་གཉིས་སུ་སྣང་བའི་རྣམ་རྟོག་རབ་ཏུ་འབྱུང་སྟེ། དེ་ཡང་གྲོགས་མ་རིག་པ་དང་འདོད་ཆགས་ལ་སོགས་པ་ཉོན་མོངས་པ་དང་ཉེ་བའི་ཉོན་མོངས་པ་རྣམས་དང་ལྷན་ཅིག་ཏུ་འཇུག་གོ །འགྲེལ་ཆེན་ལས་འཇུག་ཅེས་བྱ་བའི་དོན་འཁོར་བར་འཇུག་པ་ལ་བྱས་སོ། །མ་རིག་པའང་ཉོན་མོངས་པ་ཡིན་ཡང་མ་རིག་པ་ལོགས་སུ་སྨྲོས་པ་ནི་དེ་ཉོན་མོངས་པའི་རྒྱུའམ་གཙོ་བོ་ཡིན་པའི་ཕྱིར་ཏེ། ཊཱི་ཀ་ལས་མ་རིག་པ་ལོགས་ཤིག་ཏུ་སྨྲོས་པ་ནི་དབང་བྱེད་པའི་དོན་ཏེ་མ་རྨོངས་པ་ལས་གཞན་མི་འབྱུང་བའི་ཕྱིར་རོ་ཞེས་བཤད་དོ། །འོ་ན་རྟོག་པ་དེ་ལ་གཉིས་སུ་སྣང་བ་ལྟར་རྫས་སུ་ཡོད་དམ་ཞེ་ན།

གཟུང་འཛིན་གྱི་རྫས་གཉིས་རྣམ་པར་སྤངས་པ་སྟེ་མེད་དོ། །གསུམ་པ་ནི། ཐེག་བསྡུས་ལས། རྣམ་པར་བྱང་བའི་ཆོས་རྣམ་པ་བཞི་ལས། རང་བཞིན་གྱིས་རྣམ་པར་བྱང་བ་ནི་ ༼༢༡༩༽ འདི་ལྟ་སྟེ། དེ་བཞིན་ཉིད་དང༌། སྟོང་པ་ཉིད་དང༌། ཡང་དག་པའི་མཐའ་དང༌། མཚན་མ་མེད་པ་དང་དོན་དམ་པ་སྟེ་ཆོས་ཀྱི་དབྱིངས་ཀྱང་དེ་ཡིན་ནོ། །དྲི་མ་མེད་པའི་རྣམ་པར་བྱང་བ་ནི་འདི་ལྟ་སྟེ། དེ་ཉིད་སྒྲིབ་པ་ཐམས་ཅད་དང་མི་ལྡན་པའོ། །དེ་ཐོབ་པའི་ལམ་རྣམ་པར་བྱང་བ་ནི་འདི་ལྟ་སྟེ། བྱང་ཆུབ་ཀྱི་ཕྱོགས་དང་མཐུན་པའི་ཆོས་ཐམས་ཅད་དང༌། ཕ་རོལ་ཏུ་ཕྱིན་པ་ལ་སོགས་པའོ། །དེ་སྐྱེ་བའི་དམིགས་པ་རྣམ་པར་བྱང་བ་ནི་འདི་ལྟ་སྟེ། ཐེག་པ་ཆེན་པོའི་དམ་པའི་ཆོས་བསྟན་པ་སྟེ། འདི་ལྟར་དེ་དག་ནི་རྣམ་པར་བྱང་བའི་རྒྱུ་ཡིན་པའི་ཕྱིར་ཀུན་བཏགས་པ་མ་ཡིན་ནོ། །ཆོས་ཀྱི་དབྱིངས་དག་པའི་རྒྱུ་མཐུན་པ་ཡིན་པས་གཞན་གྱི་དབང་མ་ཡིན་ནོ། །རྣམ་པ་བཞི་པོ་འདི་དག་གིས་རྣམ་པར་བྱང་བའི་ཆོས་ཐམས་ཅད་བསྡུས་པ་ཡིན་ནོ་ཞེས་གསུངས་ནས་དེའི་དོན་བསྡུར། དག་པ་དེ་ནི་རང་བཞིན་དང༌། །དྲི་མ་མེད་དང་ལམ་དང་དམིགས། །རྣམ་པར་དག་པ་ཆོས་ཀྱི་རྣམ། །རྣམ་པ་བཞི་པོས་བསྡུས་པ་ཡིན། །ཞེས་གསུངས་པས་སྔར་བཤད་པའི་ཆོས་ཀྱི་དམིགས་པའི་ཁྱད་པར་ནི་དམིགས་པ་རྣམ་པར་བྱང་བ་ཡིན་ལ། དེ་ཐོབ་པ་ནི། ཐོས་ལ་སོགས་པའི་ཤེས་གསུམ་གྱིས། །ཆོས་ཀྱི་དམིགས་པ་རྙེད་པར་འགྱུར། །ཞེས་པ་ལྟར་ཐོས་བསམ་སྒོམ་གསུམ་གྱིས་གསུང་རབ་ཀྱི་དོན་རྙེད་པའི་གང་ཟག་གིས་རང་གི་དབྱིངས་ནི་ཚུལ་བཞིན་དུ་རྣམ་པར་རྟོག་པ་རྣམས་ཀྱི་དེ་བཞིན་ཉིད་དེ་རང་བཞིན་རྣམ་བྱང་ཡིན་ལ། དེ་ལ་གནས་པ་ནི་མིང་བཞིའི་ཕུང་པོའི་ཆོས་ཉིད་ལ་མོས་སྤྱོད་དུ་སྤྱི་རྣམ་དང༌། ༼༢༢༠༽ མཐོང་ལམ་དུ་མངོན་སུམ་དུ་རྟོགས་པའི་ཚུལ་གྱིས་གནས་པའོ། །ལྡན་ཕྱིར་ཞེས་པ་ནི་སྒོམ་ལམ་དུ་མཐོང་ལམ་གྱིས་རྟོགས་པ་དེ་གོམས་པར་བྱེད་པ་སྟེ་དེ་གཉིས་ལམ་རྣམ་བྱང་ངོ༌། །དེ་ལྟར་བསྒོམས་པས་དཔེར་ན་པགས་པ་གྱོང་པོ་དང་མདའ་སྨྱུག་འཁྱོག་པོ་ཆུ་དང་མེ་ལ་བརྟེན་ནས་མཉེན་པོ་དང་དྲང་པོར་བྱེད་པ་ལྟར་ཞི་གནས་ཀྱིས་ཚུལ་བཞིན་མ་ཡིན་པའི་རྣམ་རྟོག་གིས་གྱོང་པོར་བྱས་པའི་སེམས་མཉེན་པོར་བྱས་ཏེ་སེམས་རྣམ་པར་གྲོལ་ཞིང༌།

ལྷག་མཐོང་གིས་ལྟ་བ་ངན་པ་ལ་སོགས་པས་ཡོན་པོར་བྱས་པའི་ཤེས་རབ་དེ་དྲང་པོར་བྱས་པས་ཤེས་རབ་རྣམ་པར་གྲོལ་བ་ཐོབ་ནས། སྔར་གྱི་གཉིས་སྣང་གི་ཤེས་པ་དེ་ཉིད་གནས་གྱུར་ནས་གཉིས་སུ་སྣང་བ་མེད་པར་འཇུག་པ་ནི་དྲི་མ་མེད་པ་རྣམ་པར་བྱང་བའོ། །བཞི་པ་ནི་གཟུང་འཛིན་དུ་སྣང་བ་དང༌། ཆགས་སོགས་ཉོན་མོངས་པའི་སྒྲིབ་པ་དང༌། གཉེན་པོ་དད་པ་ལ་སོགས་པ་འདི་དག་དང་སེམས་གཅིག་གམ་ཐ་དད་ཅེ་ན། དེའི་ལན་ལ་གསུམ་སྟེ། དངོས་དང༌། རྩོད་པ་སྤང་བ་དང༌། རྩོད་གཞི་གཏན་ལ་དབབ་པའོ། །དང་པོ་ལ་གཉིས་ལས། དམ་བཅའ་བ་ནི་སེམས་ཙམ་པོ་འདི་ནི་གཟུང་འཛིན་གཉིས་སུ་སྣང་བ་སྟེ། དེ་བཞིན་དུ་སེམས་ཙམ་པོ་འདི་ཉིད་འདོད་ཆགས་ལ་སོགས་པ་ཉོན་མོངས་པར་སྣང་བའམ་དད་པ་ལ་སོགས་པ་དགེ་བར་སྣང་བར་འདོད་དོ། །སེམས་ཉིད་དེ་དག་ཏུ་སྣང་བ་ལས་གཞན་པ་ཀུན་ནས་ཉོན་མོངས་པ་དང་དགེ་བའི་ཆོས་ཀྱི་མཚན་ཉིད་ཡོད་པ་མ་ཡིན་ཏེ། གཉིས་སུ་སྣང་བ་ལས་གཞན་པའི་གཉིས་ཀྱི་མཚན་ཉིད་ ༼༢༢༡༽ མེད་པ་བཞིན་ནོ། །གཉིས་པ་སྒྲུབ་བྱེད་འགོད་པ་ནི་སེམས་འདི་ཉིད་ནི་རྣམ་གྲངས་ཀྱིས་འདོད་ཆགས་ལ་སོགས་པ་སྣ་ཚོགས་སུ་སྣང་བ་དང༌། ཡང་རེས་འགའ་དུས་ཅིག་ཅར་དང་བ་དང༌། བརྩོན་འགྲུས་ལ་སོགས་པ་རྣམ་པ་སྣ་ཚོགས་ཅན་དུ་འཇུག་སྟེ། དེ་ལ་སེམས་ཉིད་དེ་དག་ཏུ་སྣང་བ་ཙམ་ཡོད་པ་དང༌། སེམས་ལས་མ་གཏོགས་པ་དེ་དག་གི་མཚན་ཉིད་མེད་པ་དེའི་ཕྱིར་སེམས་དེ་དག་ཏུ་སྣང་བ་ལས་གཞན་པའི་ཉོན་མོངས་པ་ཅན་དང་དགེ་བའི་ཆོས་ཀྱི་མཚན་ཉིད་ཡོད་པ་མ་ཡིན་ནོ། །འདི་དག་ལ་སློབ་དཔོན་བཙུན་པས་རང་གི་གྲུབ་མཐའ་དང་བསྟུན་ནས་སེམས་དང་སེམས་བྱུང་རྫས་ཐ་དད་དུ་བཤད་ཀྱང་གཞུང་གི་དགོངས་པ་ཐ་དད་ཡིན་པར་ངེས་པ་མཐོང་སྟེ། གང་དག་སེམས་ལས་བྱུང་བ་མི་འདོད་པ་དེ་དག་གི་ལྟར་ན་ནི་ཚིགས་སུ་བཅད་པ་དག་གི་དོན་གོ་བར་ཟད་དོ་ཞེས་འབྱུང་བའི་ཕྱིར་རོ། །སྤྱིར་ནི་གཅིག་དང་ཐ་དད་དུ་བཤད་པའི་ཚུལ་མང་དུ་ཡོད་ཀྱང་འདིར་རྩ་འགྲེལ་གཉིས་ཀ་ལས་གཅིག་ཏུ་གསལ་ལོ། །གཉིས་པ་ནི་བསྡུ་བ་ལས།

ལྔ་ཉིད་འཐད་པ་མིན་ཕྱིར་དང༌། །དེ་ཡི་གནས་སྐབས་སྐྱོན་ཕྱིར་དང༌། །བྱེད་རྒྱུ་བྱེ་བྲག་མེད་ཕྱིར་དང༌། །ལུང་དང་འགལ་བར་འགྱུར་ཕྱིར་རོ། །ཞེས་བཤད་པ་དང་འགལ་ལོ་ཞེ་ན། དེ་ནི་ཕུང་པོའི་རྫས་ཐ་དད་ལྔ་འདོད་ཅིང་སེམས་དང་སེམས་བྱུང་རྫས་གཅིག་ཏུ་འདོད་ན་སྐྱོན་དེ་དག་ཡོད་པར་དགོངས་ནས་གསུངས་པ་ཡིན་གྱི། དེ་ལྟ་མ་ཡིན་ན་སེམས་ཙམ་པས་གཟུགས་ཀྱི་ཕུང་པོ་རྫས་སུ་མི་འདོད་པས་དེ་ལ་ཕུང་པོ་རྫས་ཐ་དད་ལྔ་མི་འཐད་པར་ཐལ་བས་ཅི་ཞིག་གནོད། ཡང་ཀུན་ལས་ 

༼༢༢༢༽ བཏུས་ལས། བཏང་སྙོམས་གང་ཞེ་ན། མ་ཆགས་པ་དང༌། ཞེ་སྡང་མེད་པ་དང༌། གཏི་མུག་མེད་པ་བརྩོན་འགྲུས་དང་བཅས་པ་ལ་གནས་ནས་ཀུན་ནས་ཉོན་མོངས་པ་ཅན་དུ་གནས་པ་དང་མི་མཐུན་པ། སེམས་མཉམ་པ་ཉིད་དང༌། སེམས་རྣལ་དུ་འདུག་པ་ཉིད་དང༌། སེམས་ལྷུན་གྱིས་གྲུབ་པར་གནས་པ་ཉིད་དེ་ཞེས་པ་དང༌། ང་རྒྱལ་གང་ཞེ་ན། འཇིག་ཚོགས་ལ་ལྟ་བ་ལ་བརྟེན་ནས་སེམས་ཁེངས་པ་སྟེ་ཞེས་གསུངས་པས་རྫས་གཅིག་པར་ཤིན་ཏུ་གསལ་ཏེ། སེམས་མཉམ་པ་ཉིད་སེམས་ལས་རྫས་གཞན་ཡིན་ཞེས་སྨྲ་བ་དེ་འདུས་བྱས་མི་རྟག་པ་འདུས་བྱས་ལས་རྫས་གཞན་ཡིན་ནོ་ཞེས་ཟེར་བ་དང་ཁྱད་པར་ཅི་ཞིག་ཡོད། དེས་ན་འཕགས་པ་ཐོགས་མེད་ཀྱིས་སེམས་བྱུང་རྣམས་ཀྱི་ངོ་བོ་སྟོན་པ་ན་སེམས་དང་རྫས་གཅིག་ཏུ་གསལ་བར་གསུངས་ཤིང༌། རྫས་གཅིག་མི་གཅིག་གི་རྣམ་གཞག་མཛད་པ་ན་རྫས་ཐ་དད་དུ་མང་དུ་གསུངས་པ་ནི་རྫས་ཐ་དད་དུ་འདོད་པ་རྣམས་ཀྱི་གྲུབ་མཐའ་དང་བསྟུན་པར་ཟད་དོ། །ཡང་ཆོས་གྲགས་ལ་སོགས་པས་ཀྱང་གཅིག་པར་གསུངས་ཤིང༌། གཞན་ཡང་གཞུང་འདི་ཉིད་དུ་རྫས་གཅིག་པར་གསལ་པོར་གསུངས་པས་སྒྲུབ་བྱེད་གཞན་གྱིས་ཅི་ཞིག་བྱ། གསུམ་པ་ནི་འོ་ན་སེམས་དང་སེམས་བྱུང་ཉིད་གང་ཡིན་ཞེ་ན། སོ་སོའི་དབྱེ་བ་དང་ཁྱད་པར་གཉིས་ལས་དང་པོ་ལ་སེམས་ནི་རྣམ་ཤེས་ཚོགས་བརྒྱད་དེ། དེ་ལ་ཀུན་གཞི་ནི་རྟེན་ཐོག་མ་མེད་པའི་བག་ཆགས་ལ་བརྟེན་པ་སྟེ། ཐེག་བསྡུས་ལས། འབྲས་བུ་ཉིད་དུ་རྣམ་པར་གཞག་པ་ནི་གང་ཀུན་གཞིའི་རྣམ་པར་ཤེས་པ་ཀུན་ནས་ཉོན་མོངས་ ༼༢༢༣༽ པའི་ཆོས་དེ་དག་ཉིད་ཀྱི་ཐོག་མ་མེད་པའི་དུས་ཀྱི་བག་ཆགས་ལ་བརྟེན་ནས་བྱུང་བའོ་ཞེས་སོ། །དེ་ཡང་ཀུན་ནས་ཉོན་མོངས་པའི་ཆོས་ཐམས་ཅད་ཀྱི་གནས་བྱེད་ལ། དམིགས་པ་ཕྱི་རོལ་སྣོད་དང་ནང་ཉེ་བར་ལེན་པ་ལ་དམིགས་ཤིང་རྣམ་པ་མ་ཆད་ཅིང་མི་གསལ་བར་འབྱུང་ལ། གྲོགས་ཀུན་འགྲོ་ལྔ་དང་འགྲོགས་ཤིང༌། ཚོར་བ་བཏང་སྙོམས་ཁོ་ན་དང་ལྡན་ལ། ངོ་བོ་མ་བསྒྲིབས་ལུང་མ་བསྟན།

དུས་རྒྱུན་མ་ཆད་པར་བསོད་ནམས་ལ་སོགས་པའི་ལས་གསུམ་གྱི་བག་ཆགས་དང་ལྡན་ཞིང༌། དགྲ་བཅོམ་ཐོབ་པ་ན་ལྡོག་པར་འགྱུར་བ་སྟེ་སུམ་ཅུ་པ་ལས། དེ་ལ་ཀུན་གཞིའི་རྣམ་ཤེས་ནི། །རྣམ་སྨིན་ས་བོན་ཐམས་ཅད་པ། །དེ་ནི་ལེན་པ་དག་དང་གནས། །རྣམ་པར་རིག་པ་མི་རིག་པ། །རྟག་ཏུ་རེག་དང་ཡིད་བྱེད་དག །རིག་དང་འདུ་ཤེས་སེམས་པར་ལྡན། །དེ་ལ་ཚོར་བ་བཏང་སྙོམས་ཏེ། །དེ་ནི་མ་བསྒྲིབས་ལུང་མ་བསྟན། །རེག་ལ་སོགས་པའང་དེ་བཞིན་ནོ། །དེ་ནི་རྒྱུན་འབབ་ཆུ་བོ་བཞིན། །དགྲ་བཅོམ་ཉིད་ན་དེ་ལྡོག་གོ །ཞེས་སོ། །ཉོན་ཡིད་ནི་རྟེན་ཀུན་གཞི་ལ་བརྟེན་ཏེ་ཀུན་གཞི་ཉིད་ལ་དམིགས་ནས་དེ་ལ་ངར་འཛིན་ཅིང་ངོ་བོ་བསྒྲིབས་ལ་ལུང་མ་བསྟན་དུ་འབྱུང་ཞིང༌། བསྒྲིབས་ལ་ལུང་དུ་མ་བསྟན་པའི་ཉོན་མོངས་པ་བཞི་དང༌། ཀུན་འགྲོ་ལྔ་སྟེ་དགུ་དང་འགྲོགས་ལ། རྟེན་གང་དུ་སྐྱེས་པ་དེའི་སར་གཏོགས་ཤིང༌། དགྲ་བཅོམ་པ་དང༌། འགོག་པའི་སྙོམས་པར་འཇུག་པ་དང༌། འཇིག་རྟེན་ལས་འདས་པའི་ལམ་ཐོབ་པ་ན། ས་བོན་དང་མངོན་འགྱུར་ལྡོག་པར་འགྱུར་བ་སྟེ། དེ་ལ་གནས་དེ་ ༼༢༢༤༽ རབ་འཇུག་ཅིང༌། །དེ་ལ་དམིགས་པ་ཡིད་ཅེས་བྱ། །རྣམ་ཤེས་ངར་སེམས་བདག་ཉིད་ཅན། །བསྒྲིབས་ལ་ལུང་དུ་མ་བསྟན་པའི། །ཉོན་མོངས་བཞི་དང་རྟག་ཏུ་འགྲོགས། །བདག་ཏུ་ལྟ་དང་བདག་ཏུ་རྨོངས། །བདག་རྒྱལ་བདག་ཆགས་ཞེས་བྱ་སྟེ། །གང་དུ་སྐྱེས་པ་དེ་ཡིའོ། །གཞན། རེག་སོགས་ཀྱང་དེ་དགྲ་བཅོམ་མེད། །འགོག་པའི་སྙོམས་པར་འཇུག་ན་མེད། །འཇིག་རྟེན་འདས་པའི་ལམ་ན་མེད། །ཅེས་སོ། །འཇུག་པའི་རྣམ་པར་ཤེས་པ་ཚོགས་དྲུག་ནི་མིག་དང༌། རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱི་རྣམ་པར་ཤེས་པ་སྟེ་དེ་དག་ཀྱང་ཡུལ་གཟུགས་སོགས་དྲུག་ལ་དམིགས་ནས། དགེ་མི་དགེ་ལུང་མ་བསྟན་ཅི་རིགས་སུ་འབྱུང་ཞིང༌། སོ་སོར་སེམས་བྱུང་རྣམས་དང་ཚོར་བ་གསུམ་པོ་ཅི་རིགས་དང་མཚུངས་པར་ལྡན་པ་སྟེ། གསུམ་པ་ཡུལ་རྣམས་དྲུག་པོ་ལ། །དམིགས་པ་གང་ཡིན་དེ་དག་སྟེ། །དགེ་དང་མི་དགེ་གཉིས་ཀ་མིན། །ཀུན་ཏུ་འགྲོ་དང་བྱེ་བྲག་ངེས། །སེམས་ལས་བྱུང་བ་དགེ་བ་དང༌། །དེ་བཞིན་ཉོན་མོངས་ཉེ་ཉོན་མོངས། །ཚོར་བ་གསུམ་དང་དེ་མཚུངས་ལྡན། །ཞེས་སོ། །སེམས་ལས་བྱུང་བ་ནི་ལྔ་བཅུ་རྩ་གཅིག་ཡིན་ལ།

དེ་སྡེ་ཚན་དྲུག་ཏུ་ཡོད་པས་འདུ་ཤེས་དང་ཚོར་བ་དང་སེམས་པ་དང་ཡིད་ལ་བྱེད་པ་དང་རེག་པ་རྣམས་ནི་ཀུན་འགྲོ་ལྔ་ཞེས་བྱའོ། །འདུན་པ་དང་མོས་པ་དང་དྲན་པ་དང་ཏིང་ངེ་འཛིན་དང་ཤེས་རབ་རྣམས་ནི་ཡུལ་སོ་སོར་ངེས་པ་ཞེས་བྱའོ། །དད་པ་དང༌། ངོ་ཚ་ཤེས་པ་དང༌། ཁྲེལ་ཡོད་པ་དང༌། མ་ཆགས་པ་དང༌། ཞེ་སྡང་ ༼༢༢༥༽ མེད་པ་དང༌། གཏི་མུག་མེད་པ་དང༌། བརྩོན་འགྲུས་དང༌། ཤིན་ཏུ་སྦྱངས་པ་དང༌། བག་ཡོད་པ་དང༌། བཏང་སྙོམས་དང༌། རྣམ་པར་མི་འཚེ་བ་རྣམས་ནི་དགེ་བ་བཅུ་གཅིག་ཅེས་བྱའོ། །འདོད་ཆགས་དང་ཁོང་ཁྲོ་བ་དང་ང་རྒྱལ་དང་མ་རིག་པ་དང་ཐེ་ཚོམ་དང་ལྟ་བ་རྣམས་ནི་དྲུག་རྩ་བའི་ཉོན་མོངས་པ་ཞེས་བྱ་སྟེ། ལྟ་བ་ལ་ཕྱིན་འཇིག་ཚོགས་ལ་ལྟ་བ། མཐར་འཛིན་པར་ལྟ་བ། ལྟ་བ་མཆོག་ཏུ་འཛིན་པ། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ། ལོག་པར་ལྟ་བ་སྟེ་ལྔ་ཡོད་དོ། །ཁྲོ་བ་དང་ཁོན་དུ་འཛིན་པ་དང་འཆབ་པ་དང་འཚིག་པ་དང་ཕྲག་དོག་དང་སེར་སྣ་དང་སྒྱུ་དང་གཡོ་དང་རྒྱགས་པ་དང་རྣམ་པར་འཚེ་བ་དང་ངོ་ཚ་མེད་པ་དང་ཁྲེལ་མེད་པ་དང་རྨུགས་པ་དང་རྒོད་པ་དང་མ་དད་པ་དང་ལེ་ལོ་དང་བག་མེད་པ་དང་བརྗེད་ངས་པ་དང་ཤེས་བཞིན་མ་ཡིན་པ་དང་རྣམ་པར་གཡེང་བ་རྣམས་ནི་ཉི་ཤུ་ཉེ་བའི་ཉོན་མོངས་པ་ཞེས་བྱའོ། །གཉིད་དང༌། འགྱོད་པ་དང༌། རྟོག་པ་དང༌། དཔྱོད་པ་རྣམས་ནི་བཞི་གཞན་འགྱུར་ཞེས་བྱའོ། །གཉིས་པ་ནི་ཡུལ་གྱི་ངོ་བོ་མཐོང་བ་སེམས་ཡིན་ལ། ཡུལ་དེ་ལ་ཡོད་པའི་ཉམས་སུ་མྱོང་རུང་ལ་སོགས་པ་རྣམས་མཐོང་བ་ནི་སེམས་བྱུང་ཡིན་ཏེ། དབུས་མཐའ་ལས། དེ་ལ་དོན་མཐོང་རྣམ་པར་ཤེས། །དེ་ཡི་ཁྱད་པར་སེམས་ལས་བྱུང༌། །ཞེས་སོ། །ལྔ་པ་མཚན་ཉིད་ཡོངས་སུ་ཚོལ་བ་ལ་གཉིས་ལས། མདོར་བསྟན་པ་ནི་གསུང་པ་པོ་སངས་རྒྱས་རྣམས་ཀྱིས་ཡུལ་སེམས་ཅན་ལ་དགོས་པ་ཕན་གདགས་པར་བྱ་བའི་ཕྱིར་མཚན་གཞི་ཤེས་བྱའི་གཞི་ལྔ་དང་མཚན་ཉིད་ངོ་ ༼༢༢༦༽ བོ་ཉིད་གསུམ་དང་མཚོན་པ་རྣལ་འབྱོར་གྱིས་ལྔ་དག་གི་རབ་ཏུ་དབྱེ་བ་ཡང་དག་པར་བཤད་དོ། །རྒྱས་པར་བཤད་པ་ལ་གསུམ་ལས།

མཚན་གཞི་ནི། སེམས་ནི་ཞེས་པ་ལ་འཛིན་ཆར་སྣང་བའི་སེམས་ནི་སེམས་ཀྱི་གཞི་ཡིན་ལ། གཟུང་ཆར་སྣང་བའི་སེམས་ནི་གཟུགས་ཀྱི་གཞི་ཡིན་ནོ། །ལྟ་བཅས་གང་ཡིན་ཞེས་པ་ནི་ལྟ་བ་སེམས་བྱུང་ཐམས་ཅད་ཡིན་ལ། དེ་ནི་སེམས་ལས་བྱུང་བའི་གཞི་ཡིན་ནོ། །འོ་ན་སེམས་བྱུང་ཐམས་ཅད་ལྟ་བར་མི་འཐད་དོ་ཞེ་ན། དེ་དག་རྣམ་པ་གསལ་བའི་ཕྱིར་ལྟ་བར་བཏགས་པ་ཡིན་ཏེ། ཊཱི་ཀ་ལས་གསལ་བའི་ཕྱིར་ཐམས་ཅད་ལྟ་བ་ཡིན་པར་ཐ་སྙད་གདགས་སོ་ཞེས་བཤད་དོ། །སེམས་དང་སེམས་བྱུང་དེའི་གནས་སྐབས་མི་རྟག་པ་ལ་སོགས་པ་ནི་ལྡན་པ་མ་ཡིན་པའི་འདུ་བྱེད་ཀྱི་གཞི་ཡིན་ནོ། །ནམ་མཁའ་དང་རྐྱེན་མ་ཚང་བས་མ་སྐྱེས་པ་སོ་སོར་བརྟགས་མིན་གྱི་འགོག་པ་དང༌། གཉེན་པོས་ས་བོན་ཀུན་ཏུ་བཅོམ་ནས་མ་སྐྱེས་པ་སོ་སོར་བརྟགས་པའི་འགོག་པ་གསུམ་མམ། དེ་བཞིན་ཉིད་དང་བཞིའམ། དེ་བཞིན་ཉིད་ལ་དགེ་མི་དགེ་ལུང་མ་བསྟན་གྱི་དེ་བཞིན་ཉིད་གསུམ་དུ་ཕྱེ་བ་དང༌། མི་གཡོ་བ་དང༌། འདུ་ཤེས་དང༌། ཚོར་བ་འགོག་པ་སྟེ་བརྒྱད་དུ་བྱས་ཀྱང་རུང་སྟེ། རྐྱེན་གྱིས་གཞན་དུ་མི་འགྱུར་བ་རྣམས་ནི་འདུས་མ་བྱས་ཀྱི་གཞི་ཡིན་ཏེ། ལྔ་པོ་འདི་ནི་མདོར་བསྡུས་ན་མཚན་གཞི་ཡིན་ཏེ་རབ་ཏུ་དབྱེ་ན་དེ་དག་གི་བྱེ་བྲག་ཚད་མེད་པ་ཡོད་དོ། །དེ་དག་ཏུ་ཤེས་བྱ་ཐམས་ཅད་འདུས་པའི་ཕྱིར་ཤེས་བྱའི་གཞི་ལྔ་ཞེས་བྱའོ། །ཇི་ལྟར་འདུས་ཤེ་ན། རྣམ་ཤེས་ཀྱི་ཕུང་པོ་དང༌། སེམས་ཀྱི་ཁམས་བདུན་ ༼༢༢༧༽ དང༌། ཡིད་ཀྱི་སྐྱེ་མཆེད་ནི་སེམས་ཀྱི་གཞིར་འདུས་སོ། །གཟུགས་ཀྱི་ཕུང་པོ་དང་གཟུགས་ཅན་གྱི་ཁམས་དང་སྐྱེ་མཆེད་བཅུ་དང་ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་ནི་གཟུགས་ཀྱི་གཞིར་འདུས་སོ། །ཚོར་བ། འདུ་ཤེས། སེམས་བྱུང་གི་འདུ་བྱེད་དང༌། ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་ནི་སེམས་ལས་བྱུང་བའི་གཞིར་འདུས་སོ། །ལྡན་མིན་གྱི་འདུ་བྱེད་དང་ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་ནི་ལྡན་པ་མ་ཡིན་པའི་འདུ་བྱེད་ཀྱི་གཞིར་འདུས་སོ། །ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་ནི་འདུས་མ་བྱས་ཀྱི་གཞིར་འདུས་སོ། །མཚན་ཉིད་ནི།

མཚན་གཞི་ཤེས་བྱའི་གཞི་ལྔ་པོ་དེ་མཚན་ཉིད་ངོ་བོ་ཉིད་གསུམ་གྱིས་ཇི་ལྟར་མཚོན་ཞེ་ན། པ་ར་ཧི་ཏ་ན་རེ་གཟུགས་དང་ལྡན་མིན་གྱི་འདུ་བྱེད་ཀུན་བརྟགས་ཀྱིས་མཚོན་ཏེ། སེམས་སྣང་ཙམ་ལ་གཟུགས་སུ་བཏགས་ཤིང་སེམས་དང་སེམས་བྱུང་གི་གནས་སྐབས་ལ་ལྡན་མིན་གྱི་འདུ་བྱེད་དུ་བཏགས་པའི་ཕྱིར་རོ། །སེམས་དང་སེམས་བྱུང་ནི་གཞན་དབང་གིས་མཚོན་ཏེ། དེ་གཉིས་ཀ་རྒྱུ་རྐྱེན་གྱིས་བསྐྱེད་པའི་ཕྱིར་རོ། །འདུས་མ་བྱས་ནི་ཡོངས་གྲུབ་ཀྱིས་མཚོན་ཏེ་དེ་ནི་མི་འགྱུར་བའི་ཕྱིར་རོ་ཞེས་གསུང་ངོ༌། །སཛྫ་ན་རེ་ལྔ་པོ་རེ་རེ་ཡང་གསུམ་གས་མཚོན་ཏེ་ཀུན་བཏགས་པའི་གཟུགས་ཀུན་བཏགས་ཀྱིས་མཚོན། རྣམ་པར་བཏགས་པའི་གཟུགས་གཞན་དབང་གིས། ཆོས་ཉིད་ཀྱི་གཟུགས་ཡོངས་གྲུབ་ཀྱིས་མཚོན་ནོ། །དེ་ཡང་གཟུགས་སུ་སྣང་བ་དེ་གཞན་དབང༌། སྣང་བ་བཞིན་དུ་བདེན་པར་བཏགས་པ་ཀུན་བཏགས། སྣང་བ་དང་བདེན་པ་གཉིས་ ༼༢༢༨༽ ཀས་སྟོང་པ་ཡོངས་གྲུབ་སྟེ། མཚན་གཞི་གཞན་བཞི་ཡང་དེ་དང་འདྲའོ་ཞེས་གསུང་ངོ༌། །དེས་ན་མཚན་གཞི་དེ་དག་མཚན་ཉིད་གསུམ་ཅི་རིགས་པའི་རང་བཞིན་དུ་གནས་པས་མཚན་གཞི་དང་མཚན་ཉིད་ཅེས་བྱའོ། །དེ་ལ་གསུམ་ལས། ཀུན་བཏགས་ནི་མིང་གིས་ཇི་ལྟར་བརྗོད་པ་བཞིན་དུ་དོན་དུ་འདུ་ཤེས་པའི་སེམས་བྱུང་དེའི་རྒྱུ་མཚན་ཏེ། དམིགས་པའི་ཡུལ་སྔོ་སེར་ལ་སོགས་པར་སྣང་བ་དང༌། ཀུན་གཞི་ལ་བརྗོད་པ་དེའི་བག་ཆགས་ཡོད་པ་དང༌། བག་ཆགས་དེ་ལས་ཀྱང་ལྟོ་ལྡིར་བ་ལ་བུམ་པ་ཞེས་བྱ་བ་ལྟ་བུའི་བརྡ་མི་ཤེས་པ་རྣམས་ལ་དོན་རྐྱང་པ་དང༌། བརྡ་ཤེས་པ་ལ་མིང་དང་བཅས་པའི་མཚན་མ་སྣང་བ་ནི་ཀུན་བཏགས་པའི་མཚན་ཉིད་དོ། །དེ་ཡང་རྒྱུ་མཚན་ནི་བཏགས་པའི་གཞི་ཡིན་ལ། བག་ཆགས་ནི་རྒྱུ་ཡིན་པས་ཀུན་བཏགས་སུ་བཞག་ལ། མིང་དོན་གཉིས་ཀྱི་མཚན་མར་སྣང་བའི་ཆ་ནི་ངོ་བོ་ཡིན་ནོ། །གཞན་ཡང་མིང་ཇི་ལྟ་བར་དོན་དུ་སྣང་བ་ནི་དོན་མིང་གི་ངོ་བོར་འཛིན་པའོ། །དོན་ཇི་ལྟ་བར་མིང་དུ་སྣང་བ་ནི་མིང་དོན་གྱི་ངོ་བོར་འཛིན་པ་སྟེ།

དེ་ལྟར་ཡང་དག་པ་མ་ཡིན་པའི་རྟོག་པ་དེའི་རྒྱུ་མཚན་ཏེ་དམིགས་པ་ནི་ཀུན་བཏགས་པའི་མཚན་ཉིད་དོ། །རྒྱུ་མཚན་གོང་མ་ནི་བཏགས་གཞིའི་ཆ་ཡིན་ལ་འདི་ནི་བཏགས་ཆ་ཡིན་ནོ། །གཉིས་པ་གཞན་དབང་ནི་གནས་སུ་སྣང་བ་སྣོད་ཀྱི་འཇིག་རྟེན་དང༌། དོན་དུ་སྣང་བ་ཡུལ་ལྔ་དང༌། ལུས་སུ་སྣང་བ་དབང་པོ་ལྔ་སྟེ། རྣམ་པ་གསུམ་ནི་གཟུང་བའི་མཚན་ཉིད་ཡིན་ལ། ཡང་ཉོན་ཡིད་དང་འཛིན་པ་སྒོ་ལྔའི་རྣམ་ཤེས་དང་རྣམ་པར་རྟོག་པ་ཡིད་ཀྱི་རྣམ་ཤེས་ཏེ་རྣམ་པ་གསུམ་དུ་སྣང་བ་ནི་འཛིན་པའི་མཚན་ཉིད་དེ། དེ་ལྟར་གཟུང་འཛིན་ ༼༢༢༩༽ གཉིས་སུ་རྟོག་པ་ཡང་དག་པ་མ་ཡིན་པའི་ཀུན་ཏུ་རྟོག་པ་ནི་གཞན་གྱི་དབང་གི་མཚན་ཉིད་དོ། །གསུམ་པ་ཡོངས་གྲུབ་ནི་མཚན་ཉིད་གསུམ་གྱིས་བསྟན་ཏེ། རང་གི་མཚན་ཉིད་ནི་ཆོས་ཉིད་བྱིས་པས་བཏགས་པ་བཞིན་དུ་མེད་པ་དང༌། བཏགས་པས་སྟོང་པར་ཡོད་པ་དང༌། བཏགས་པས་སྟོང་པར་ཡོད་པ་དང་བཏགས་པ་བཞིན་དུ་མེད་པ་གཉིས་ཐ་མི་དད་པས་དེ་གཉིས་མཉམ་པ་ཉིད་དོ། །ཀུན་ནས་ཉོན་མོངས་པ་དང་རྣམ་པར་བྱང་བའི་མཚན་ཉིད་ནི་ཆོས་ཉིད་གློ་བུར་གྱི་དྲི་མས་མ་ཞི་བ་དང༌། རང་བཞིན་གྱིས་རྣམ་པར་དག་པས་ན་ཞི་བའོ། །རྣམ་པར་མི་རྟོག་པའི་མཚན་ཉིད་ནི་རྣམ་རྟོག་གི་སྤྱོད་ཡུལ་མ་ཡིན་པས་རྣམ་པར་མི་རྟོག་པ་སྟེ། དེ་དག་ནི་ཡོངས་སུ་གྲུབ་པའི་མཚན་ཉིད་དོ། །གསུམ་པ་མཚོན་པ་ནི་རྣལ་འབྱོར་གྱི་ས་ལྔ་སྟེ། གཞི་དང༌། སྐྱེད་པ་དང༌། མེ་ལོང་ལྟ་བུ་དང༌། སྣང་བ་དང༌། རྟེན་ནོ། །དེ་ལ་གཞི་ནི་བདེན་པ་མངོན་པར་རྟོགས་པར་བྱ་བའི་ཕྱིར་སངས་རྒྱས་ཀྱིས་བདེན་བཞིའི་དོན་ཐུགས་སུ་ཆུད་པའི་རྒྱུ་མཐུན་གྱི་འབྲས་བུར་གྱུར་པའི་གསུང་རབ་ཀྱི་ཆོས་ལ་དམིགས་པའི་ཐོས་བྱུང་གི་ཤེས་རབ་བོ། །སྐྱེད་པ་ནི་ཐོས་པའི་དོན་ཚུལ་བཞིན་དུ་ཡིད་ལ་བྱེད་པ་བསམ་བྱུང་གི་ཤེས་རབ་སྟེ། དེ་གཉིས་ཚོགས་ལམ་གྱིས་བསྡུས་སོ། །མེ་ལོང་ལྟ་བུ་ནི་སེམས་ཀྱི་ཆོས་དབྱིངས་ལ་རྩེ་གཅིག་ཏུ་གནས་པའི་ཏིང་ངེ་འཛིན་སྦྱོར་ལམ་གྱིས་བསྡུས་པ་སྟེ།

ཤེས་བྱ་དང་མཐུན་པའི་གཟུགས་བརྙན་ཏིང་ངེ་འཛིན་ལ་ཤར་བས་ན་མེ་ལོང་ལྟ་བུ་ཞེས་བྱའོ། །སྣང་བ་ནི་ཆོས་ཉིད་ཀྱི་དོན་ཀུན་བཏགས་ཀྱིས་དབེན་པར་ཡོད་པ་དང༌། ཀུན་བཏགས་ཀྱི་དོན་མེད་པར་ ༼༢༣༠༽ མངོན་སུམ་གྱིས་མཐོང་བ་སྟེ། མཐོང་ལམ་གྱིས་བསྡུས་སོ། །རྟེན་ནི་སློབ་པའི་ལམ་གནས་གྱུར་པ་སངས་རྒྱས་ཀྱི་ཡེ་ཤེས་སོ། །དེ་རྩ་བར་སྔར་མ་བཤད་པས་དེའི་རང་བཞིན་ཇི་ལྟ་བུ་ཞེ་ན། ཟག་མེད་ཀྱི་དབྱིངས་དེ་ན། དམིགས་པར་བྱ་བ་དང་དམིགས་པར་བྱེད་པ་མཉམ་པ་དང་མཉམ་པའི་ཡེ་ཤེས་ཐོབ་པའི་ཕྱིར་འཕགས་པ་གཞན་དག་དང་མཉམ་པ་ཉིད་དུ་འགྱུར་རོ། །ཇི་ལྟར་མཉམ་ཞེ་ན། ཐེག་ཆེན་འཕགས་པའི་རིགས་ཤིན་ཏུ་དྲི་མ་མེད་པ་སངས་རྒྱས་ཀྱི་ཡེ་ཤེས་དེ་ཡང་ཉན་རང་དགྲ་བཅོམ་རྣམས་དང་ཉོན་སྒྲིབ་ལས་གྲོལ་བར་མཉམ་པ་ཡིན་ནོ། །ཐམས་ཅད་དུ་མཉམ་པ་མ་ཡིན་ཏེ། རྣམ་པར་དག་པའི་ཁྱད་པར་ཉོན་མོངས་པ་བག་ཆགས་དང་བཅས་པ་ཐམས་ཅད་སྤངས་པ་དང༌། ཡོངས་སུ་དག་པའི་ཁྱད་པར་ནི་སངས་རྒྱས་ཀྱི་ཞིང་ཡོངས་སུ་དག་པ་དང༌། སྐུའི་ཁྱད་པར་ཆོས་སྐུ་ཡོན་ཏན་གྱི་ཕ་རོལ་ཏུ་ཕྱིན་པ་བཞི་ལྡན་ཐོབ་པ་དང༌། ལོངས་སྤྱོད་པའི་ཁྱད་པར་འཁོར་གྱི་དཀྱིལ་འཁོར་དག་ཏུ་ཐེག་ཆེན་གྱི་ཆོས་ལ་རྒྱུན་མི་ཆད་པར་ལོངས་སྤྱོད་པ་དང༌། ཕྲིན་ལས་ཀྱི་ཁྱད་པར་མཛད་པ་བཅུ་གཉིས་ཀྱིས་སེམས་ཅན་གྱི་དོན་བྱེད་པ་སྟེ་ལྔ་པོ་དེས་ཁྱད་པར་དུ་འཕགས་པའི་ཕྱིར་རོ། །ཟག་མེད་ཀྱི་དབྱིངས་དེ་ནི་ཀུན་ནས་ཉོན་མོངས་པའི་ཕྱོགས་འགགས་པ་ན་བྲི་བ་ཡང་མེད་ལ་རྣམ་བྱང་གི་ཕྱོགས་སྐྱེ་བ་ན་འཕེལ་བ་ཡང་མེད་པའི་མཚན་ཉིད་དུ་འདོད་དོ། །དེ་ལྟར་རྣལ་འབྱོར་གྱི་ས་ལྔ་པོ་འདིས་མཚན་གཞི་ཤེས་བྱའི་གཞི་ལྔ་པོ་དེ་མཚན་ཉིད་གསུམ་དང་ལྡན་པར་མཚོན་ཞིང་རྟོགས་པར་བྱེད་པས་ན་མཚོན་པ་ཞེས་བྱའོ། །སློབ་དཔོན་བཙུན་པ་ནི་རྣལ་འབྱོར་གྱི་ས་ལྔ་དང་ལམ་ལྔ་གྲངས་ ༼༢༣༡༽ བཞིན་དུ་སྦྱོར་རོ། །དྲུག་པ་རྣམ་པར་གྲོལ་བ་ཚོལ་བ་ལ་བཞི་སྟེ།

གཟུང་ཆར་སྣང་བ་དང༌། འཛིན་ཆར་སྣང་བ་གཞན་དུ་གྱུར་པ་དང༌། གཟུང་འཛིན་གཉིས་ལས་གྲོལ་བའི་ཡེ་ཤེས་དང༌། ཕྱིན་ཅི་ལོག་དང་བྲལ་བའི་སྤངས་པའོ། །དང་པོ་ནི་ས་བོན་ཀུན་གཞིའི་རྣམ་ཤེས་གཞན་དུ་གྱུར་པའི་ཕྱིར་གནས་དང༌། དོན་དང༌། ལུས་སུ་སྣང་བའི་རྣམ་པར་ཤེས་པ་གཞན་དུ་གྱུར་པ་ཟག་པ་མེད་པའི་དབྱིངས་དེ་ནི་ཉན་ཐོས་དང་རང་རྒྱལ་དང་སངས་རྒྱས་གསུམ་ག་ལ་མངའ་བའི་ཕྱིར་རྟེན་ཀུན་ཏུ་འགྲོ་བ་ཅན་ཡིན་ནོ། །གཉིས་པ་ལ་གཉིས་ལས། ངོ་བོ་ནི་ཉོན་མོངས་པ་ཅན་གྱི་ཡིད་གཞན་དུ་གྱུར་པ་རྣམ་པར་མི་རྟོག་པའི་ཡེ་ཤེས་ལ་དབང་བ་དང༌། འཛིན་པའི་སྒོ་ལྔའི་རྣམ་ཤེས་གཞན་དུ་གྱུར་པ་ཞིང་དག་པ་ལ་དབང་བ་དང༌། རྣམ་པར་རྟོག་པ་ཡིད་ཀྱི་རྣམ་ཤེས་གནས་གྱུར་པ་སོ་སོ་ཡང་དག་པར་རིག་པའི་ཡེ་ཤེས་དང༌། མངོན་པར་ཤེས་པ་ཆེན་པོའི་ལས་ལ་དབང་བ་སྟེ་བཞི་ཡིན་ནོ། །ས་མཚམས་ནི་དབང་བཞི་པོ་དེ་མི་གཡོ་བ་ལ་སོགས་པ་ས་གསུམ་ལ་ཡོད་དོ། །ཇི་ལྟར་ཞེ་ན། ས་མི་གཡོ་བ་གཅིག་ལ་མངོན་པར་འདུ་བྱེད་པ་མེད་པར་རྣམ་པར་མི་རྟོག་པའི་ཕྱིར་རྣམ་པར་མི་རྟོག་པ་ལ་དབང་བ་དང༌། སངས་རྒྱས་ཀྱི་ཞིང་ཡོངས་སུ་དག་པའི་ཕྱིར་ཞིང་དག་པ་ལ་དབང་བ་སྟེ་རྣམ་པ་གཉིས་ཐོབ་བོ། །དེ་ལས་གཞན་པས་ལེགས་པའི་བློ་གྲོས་དང་ཆོས་ཀྱི་སྤྲིན་གཉིས་ལ་ནི་སོ་སོར་ཡང་དག་པར་རིག་པ་དང་མངོན་པར་ཤེས་པ་ཆེན་པོའི་ལས་ལ་དབང་བ་གཉིས་པོ་རེ་རེ་ཡོད་དོ། །གསུམ་པ་ནི་བློ་དང་ལྡན་པས་སྲིད་པ་གསུམ་དུ་གཏོགས་པའི་ཆོས་ཐམས་ཅད་གང་ཟག་དང་ཆོས་ 

༼༢༣༢༽ ལ་བདག་མེད་པ་རྣམ་པ་གཉིས་ཀའང་རིག་པར་འགྱུར་ལ། བདག་མེད་གཉིས་པོ་དེ་ཡང་རྟག་གཅིག་ལ་སོགས་པའི་ཀུན་བཏགས་པའི་གང་ཟག་མེད་པ་ལྟར་གཟུང་འཛིན་དུ་ཀུན་བཏགས་པའི་ཆོས་ཀྱང་མེད་པར་མཉམ་པར་ཤེས་ནས་ཁམས་གསུམ་པོ་དེ་ནི་འཛིན་པ་སེམས་ཙམ་དུ་རྟོགས་པའི་སྒོ་ནས་དེ་ཁོ་ན་ཉིད་རྣམ་པར་རིག་པ་ཙམ་ལ་འཇུག་གོ །གཟུང་འཛིན་གཉིས་མེད་པར་རྟོགས་པ་ནི་དེ་ཁོ་ན་ཉིད་ལ་ཞུགས་པ་ཡིན་ལ་ཆོས་ཐམས་ཅད་རྣམ་རིག་ཙམ་དུ་རྟོགས་པ་ན་གཟུང་བ་མེད་པར་རྟོགས་པ་ཡིན་པས་བཟོད་པ་ལ་དེ་ཁོ་ན་ཉིད་ཀྱི་ཕྱོགས་གཅིག་ལ་ཞུགས་པ་ཞེས་བྱའོ། །དེ་ནས་རྣམ་རིག་ཙམ་དེ་ལ་ཡིད་གནས་པའི་ཕྱིར་ན་ཆོས་མཆོག་གི་དུས་ན་དེ་ལ་རྣམ་རིག་ཙམ་དེ་ཡང་མི་སྣང་ངོ༌། །དེ་ལྟར་བསྒོམས་པས་མཐོང་ལམ་དུ་དེ་ཁོ་ན་ཉིད་མངོན་སུམ་དུ་རྟོགས་ནས་གཟུང་འཛིན་གཉིས་པོ་དེ་མི་སྣང་བ་ནི་གྲོལ་བ་ཡིན་ཏེ། གང་ཟག་དང་ཆོས་ཀྱི་བདག་ཏུ་མི་དམིགས་པས་ན་མཆོག་ཏུ་དམིགས་པ་དང་བྲལ་བའོ། །དེ་ཉིད་ཀྱི་དོན་བཤད་པ་ནི་ཚེ་སྔོན་ཡང་ཚོགས་གཉིས་བསགས་པའི་སྟོབས་ཀྱིས་གཞི་སྟེ་གསུང་རབ་ཀྱི་ཆོས་མང་དུ་ཐོས་པ་དང་སྐྱེད་པ་སྟེ་བདེན་པ་བཞི་ལ་དམིགས་ནས་ཚུལ་བཞིན་ཡིད་ལ་བྱེད་པ་ཡོད་ན་དྲོད་དང་རྩེ་མོའི་དུས་སུ་ཕྱི་རོལ་གྱི་དོན་དུ་སྣང་བ་ཐམས་ཅད་མིང་དུ་བརྗོད་པ་ཙམ་མ་གཏོགས་པར་དོན་དུ་བདེན་པ་མེད་པར་མཐོང་བ་འགྱུར་རོ། །བཟོད་པའི་དུས་སུ་མིང་ཙམ་མཐོང་སྟེ་ཞེས་པ་ནི་ཆོས་ཐམས་ཅད་རྣམ་རིག་ཙམ་དུ་རྟོགས་པ་སྟེ་མིང་ནི་གཟུགས་ཅན་མ་ཡིན་པའི་ཕུང་པོ་བཞི་ཡིན་པའི་ཕྱིར་རོ། །ཆོས་མཆོག་ཏུ་རྣམ་རིག་ཙམ་དེར་མཐོང་ན་ ༼༢༣༣༽ གཟུང་བ་མེད་ན་དེ་འཛིན་པ་ཡང་མེད་པར་གྲུབ་པའི་ཕྱིར་རྣམ་རིག་ཙམ་དེ་ཡང་ཕྱིས་མི་མཐོང་ངོ༌། །དེ་ལྟར་བསྒོམས་པས་མཐོང་ལམ་དུ་གཟུང་འཛིན་མི་དམིགས་པར་མངོན་སུམ་དུ་རྟོགས་པ་ནི་རྣམ་གྲོལ་ཡིན་ནོ། །བཞི་པ་ནི། འཁོར་བར་འཇུག་པའི་རྒྱུ་གང་ཡིན་ཞེ་ན།

སེམས་ཀུན་གཞིའི་རྣམ་ཤེས་ནི་སྒྲིབ་གཉིས་ཀྱི་གནས་ངན་ལེན་དང་བཅས་པར་འཁོར་བར་རབ་ཏུ་འཇུག་པར་འགྱུར་ཏེ། དེ་ཡང་རྒྱུ་གང་ཟག་དང་ཆོས་ཀྱི་བདག་ཏུ་ལྟ་བའི་ཞགས་པས་ཟིན་ཏེ་བཅིངས་པར་བྱས་པའི་སྟོབས་ཀྱིས་སོ། །འཁོར་བ་ལས་ལྡོག་པའི་ཐབས་གང་ཡིན་ཞེ་ན། སེམས་དེ་ནང་དུ་སེམས་ཁོ་ན་ལ་གནས་པས་འཁོར་བ་ལས་ལྡོག་པར་འདོད་དེ་དེ་ལ་བརྟེན་ནས་སེམས་ཉིད་ཀྱང་མི་དམིགས་པར་རྟོགས་ནས་གཟུང་འཛིན་ལས་གྲོལ་བའི་ཡེ་ཤེས་ཀྱིས་སྒྲིབ་གཉིས་ཀྱི་གནས་ངན་ལེན་རྩ་བ་ནས་སྤོང་བའི་ཕྱིར་རོ། །དགོངས་པ་ཅན་གྱི་མདོའི་དོན་བཙལ་བ་ལ་གསུམ་སྟེ། ཤེས་བྱ་ཆོས་ཐམས་ཅད་ངོ་བོ་ཉིད་མེད་པ་དང༌། ལམ་མི་སྐྱེ་བའི་ཆོས་ལ་བཟོད་པ་དང༌། འབྲས་བུ་ཐེག་པ་གཅིག་པའི་དགོངས་པའོ། །དང་པོ་ལ་གཉིས་ལས། ངོ་བོ་ཉིད་མེད་པའི་དགོངས་པ་དངོས་ནི་ཤེར་ཕྱིན་ལ་སོགས་པའི་མདོ་ལས་ཆོས་ཐམས་ཅད་ངོ་བོ་ཉིད་མེད་པར་གསུངས་པ་ནི་མ་འོངས་པའི་ཆོས་རྣམས་རྐྱེན་ལ་རག་ལས་པའི་ཕྱིར་རྒྱུ་ལ་མ་ལྟོས་པར་རང་སྐྱེ་བའི་ངོ་བོ་ཉིད་མེད་པའི་ཕྱིར་དང༌། འདས་པ་རྣམས་འགགས་པས་ཡང་སྔར་གྱི་དེའི་རང་གི་བདག་ཉིད་དུ་མེད་པའི་ཕྱིར་དང༌། ད་ལྟར་གྱི་དངོས་པོ་རྣམས་སྐད་ཅིག་མ་ཡིན་པས་རང་གི་ངོ་བོ་ལ་རྒྱུན་དུ་མི་ ༼༢༣༤༽ གནས་པའི་ཕྱིར་དང༌། ཡང་ཆོས་ཐམས་ཅད་བྱིས་པས་ཇི་ལྟར་འཛིན་པ་བཞིན་དུ་བདེན་པ་མེད་པའི་ཕྱིར་ངོ་བོ་ཉིད་མེད་པར་འདོད་དོ། །གཞན་ཡང་དགོངས་འགྲེལ་ལས། ཆོས་རྣམས་ཀྱི་ངོ་བོ་ཉིད་མེད་པ་རྣམ་པ་འདི་གསུམ་པོ་འདི་ལྟ་སྟེ། མཚན་ཉིད་ཀྱི་ངོ་བོ་ཉིད་མེད་པ་དང༌། སྐྱེ་བའི་ངོ་བོ་ཉིད་མེད་པ་དང༌། དོན་དམ་པ་ངོ་བོ་ཉིད་མེད་པ་ཉིད་ལ་དགོངས་ནས་ཆོས་ཐམས་ཅད་ངོ་བོ་ཉིད་མེད་པའོ་ཞེས་བསྟན་ཏོ་ཞེས་གསུངས་པའི་དོན་མཚན་ཉིད་གསུམ་ལ་དགོངས་ནས་ཀྱང་ངོ་བོ་ཉིད་མེད་པར་གསུངས་སོ། །དེ་ལ་བརྟེན་ནས་སྐྱེ་བ་མེད་པ་ལ་སོགས་པའི་དགོངས་པ་འགྲུབ་ཚུལ་ནི། ངོ་བོ་ཉིད་མེད་པ་ལ་སོགས་པ་འདི་དག་ནི་སྔ་མ་སྔ་མ་རྣམས།

ཕྱི་མ་ཕྱི་མའི་རྟེན་ཡིན་པས་ཆོས་ཐམས་ཅད་ངོ་བོ་ཉིད་མེད་པའི་རྒྱུ་མཚན་གྱིས་མ་སྐྱེས་པ་ལ་སོགས་པ་འགྲུབ་སྟེ། གང་ངོ་བོ་ཉིད་མེད་པ་དེ་ནི་སྐྱེ་བ་མེད་པའོ། །གང་མ་སྐྱེས་པ་དེ་ནི་མ་འགགས་པའོ། །གང་མ་སྐྱེས་པ་དང་མ་འགགས་པ་དེ་ནི་གཟོད་མ་ནས་ཞི་བའོ། །གང་གཟོད་མ་ནས་ཞི་བ་དེ་ནི་རང་བཞིན་གྱིས་ཡོངས་སུ་མྱ་ངན་ལས་འདས་པ་ཡིན་ནོ། །གཉིས་པ་ནི་མདོ་ལས་མི་སྐྱེ་བའི་ཆོས་ལ་བཟོད་པ་ཐོབ་པ་ཞེས་གསུངས་པའི་དགོངས་པ་གང་ཡིན་ཞེ་ན། འཁོར་བ་ལ་ཐོག་མའི་སྐྱེ་བ་མེད་པ་དང༌། འཁོར་བ་ན་ཆོས་གང་སྔར་སྐྱེས་པའི་ངོ་བོ་དེ་ཉིད་ཡང་བསྐྱར་ནས་སྐྱེ་བ་མེད་པ་དང༌། སྔར་གྱི་སེམས་ཅན་གྱི་རྒྱུད་ལས་གཞན་གསར་བྱུང་གི་སེམས་ཅན་སྐྱེ་བ་མེད་པ་དང༌། ཀུན་བཏགས་ནི་རང་གི་མཚན་ཉིད་དུ་མ་གྲུབ་པས་རང་གི་མཚན་ཉིད་དུ་སྐྱེ་བ་མེད་པ་དང༌། གཞན་དབང་ནི་རྒྱུ་རྐྱེན་ལས་སྐྱེས་པས་རྒྱུ་རྐྱེན་ལ་མ་ ༼༢༣༥༽ ལྟོས་པར་རང་སྐྱེ་བ་མེད་པ་དང༌། ཡོངས་སུ་གྲུབ་པ་ནི་འདུས་མ་བྱས་པས་གཞན་དུ་འགྱུར་བའི་སྐྱེ་བ་མེད་པ་དང༌། ཟད་པ་ཤེས་པ་ཐོབ་པ་དགྲ་བཅོམ་པ་ལ་ཀུན་ནས་ཉོན་མོངས་པ་སྐྱེ་བ་མེད་པ་དང༌། སངས་རྒྱས་རྣམས་ཀྱི་ཆོས་ཀྱི་སྐུ་ལ་ནི་གཅིག་ལས་གཅིག་གམ་སྔར་ལས་ཕྱིས་ཁྱད་པར་དུ་སྐྱེ་བ་མེད་པ་སྟེ་བརྒྱད་པོ་དེ་ལ་བཟོད་པ་ཐོབ་པའི་ཕྱིར་སྐྱེ་བ་མེད་པའི་ཆོས་ལ་བཟོད་པ་ཐོབ་པ་ཞེས་བཤད་དོ། །གསུམ་པ་ནི་དམ་པའི་ཆོས་པདྨ་དཀར་པོ་ལ་སོགས་པའི་མདོ་ལས་ཐེག་པ་ནི་གཅིག་སྟེ་གསུམ་དུ་མེད་དོ་ཞེས་གསུངས་པའི་དོན་ཅི་ཞེ་ན། འདི་ལ་གསུམ་སྟེ། དགོངས་གཞི་དང༌། དགོས་པ་དང༌། མ་ངེས་པའི་དོན་ནོ། །དང་པོ་ནི་བགྲོད་བྱ་ཡུལ་ལ་ཐེག་པར་བྱས་ནས་ཉན་ཐོས་ལ་སོགས་པ་གསུམ་གྱི་རྟོགས་ཆོས་དབྱིངས་མཚུངས་པ་སྟེ། ཐ་མི་དད་པའི་ཕྱིར་དང༌། ཡང་འགྲོ་བ་པོ་ལ་ཐེག་པར་བྱས་ནས་འགྲོ་བ་པོ་ཉན་ཐོས་ལ་སོགས་པ་གསུམ་གྱི་རྒྱུད་བདག་མེད་པར་མཚུངས་པའི་ཕྱིར་དང༌།

ཡང་འགྲོ་ས་ལ་ཐེག་པར་བྱས་ན་གང་ཟག་གསུམ་པོས་མཐར་ཐུག་གི་འབྲས་བུ་ཐོབ་པ་ན་ཉོན་མོངས་པ་ལས་རྣམ་པར་གྲོལ་བར་མཚུངས་པའི་ཕྱིར་ཐེག་པ་གསུམ་གྱི་རྣམ་གྲོལ་ལ་ཐ་དད་མེད་པའི་ཕྱིར་དང༌། འདིས་འགྲོ་བས་ན་རྒྱུ་ལ་ཐེག་པར་བྱས་ཏེ། ཉན་རང་གི་རིགས་མ་ངེས་པ་འགའ་ཞིག་གིས་ཉན་ཐོས་ཀྱི་ལམ་ལ་བསླབས་ནས་ཕྱིས་ཐེག་ཆེན་གྱི་ལམ་དུ་ཞུགས་ཏེ་ཐེག་ཆེན་གྱི་འབྲས་བུ་ཐོབ་པ་ཡོད་པས་རིགས་ཐ་དད་པས་འབྲས་བུ་གཅིག་ཐོབ་པའི་ཕྱིར་དང༌། བསམ་གཉིས་ཐོབ་པ་ནི་སངས་རྒྱས་ཀྱིས་སེམས་ཅན་ཐམས་ཅད་བདག་དང་ཐ་མི་དད་པར་དགོངས་ ༼༢༣༦༽ པ་མཐར་ཐུག་པ་བརྙེས་པའི་ཕྱིར་དང༌། ཉན་ཐོས་སུ་རིགས་ངེས་པ་སྔོན་ཐེག་ཆེན་གྱི་ལམ་ལ་བསླབས་ནས་ཕྱིས་རང་གི་ལམ་དུ་ཞུགས་པ་འགའ་ཞིག་སངས་རྒྱས་ཀྱི་མཐུས་བདག་ཉིད་སེམས་ཅན་ཐམས་ཅད་དང་ཐ་མི་དད་པར་མོས་པའི་སྒོ་ནས་སངས་རྒྱས་ཀྱི་དགོངས་པ་བདག་གཞན་ཐ་མི་དད་པ་དེ་ཅུང་ཟད་ཅིག་ཐོབ་པའི་ཕྱིར་དང༌། འགྲེལ་ཆེན་མཁན་པོ་ན་རེ་དེ་བཞིན་གཤེགས་པ་རྣམས་བདག་ཅག་གིས་སྔོན་བྱང་ཆུབ་སེམས་དཔའི་སྤྱོད་པ་སྤྱད་པས་སངས་རྒྱས་སོ་སྙམ་དུ་དགོངས་པ་ལྟར་ཉན་ཐོས་དེའང་བདག་གིས་སྔོན་བྱང་ཆུབ་སེམས་དཔའི་སྤྱོད་པ་སྤྱད་པས་འཚང་རྒྱ་བར་འགྱུར་རོ་སྙམ་པའི་བསམ་པ་ཅུང་ཟད་ཅིག་ཐོབ་ཟེར་རོ། །ཡང་ང་ནི་ལན་དུ་མར་ཉན་ཐོས་ཀྱི་ཐེག་པས་མྱ་ངན་ལས་འདས་སོ་ཞེས་གསུངས་པ་ལྟར་ཉན་ཐོས་ཀྱིས་འདུལ་བ་རྣམས་ཀྱི་དོན་དུ་སངས་རྒྱས་ཉིད་ཉན་ཐོས་སུ་སྤྲུལ་པའི་ཕྱིར་དང༌། ཡང་བགྲོད་བྱ་མཐར་ཐུག་ལ་ཐེག་པར་བྱས་ན་སངས་རྒྱས་ཉིད་མཐར་ཐུག་ཡིན་ཏེ་དེ་བས་ལྷག་པ་མེད་པའི་ཕྱིར་ཏེ་རྒྱུ་མཚན་བདུན་པོ་དེས་ཐེག་པ་གཅིག་ཉིད་དུ་གསུངས་པ་ཡིན་གྱི། ཐེག་པ་གསུམ་མེད་པ་ནི་མ་ཡིན་ནོ། །གཉིས་པ་ནི་ཉན་རང་རིགས་མ་ངེས་པ་ཁ་ཅིག་ཐེག་ཆེན་དུ་དྲང་བའི་ཕྱིར་དང༌། ཐེག་ཆེན་པ་རིགས་མ་ངེས་པ་གཞན་དག་ཐེག་ཆེན་ལས་མི་ཉམས་པར་ཡང་དག་པར་གཟུང་བའི་ཕྱིར་རྫོགས་པའི་སངས་རྒྱས་རྣམས་ཀྱིས་ནི་ཐེག་པ་གཅིག་ཏུ་བཤད་དོ། །གསུམ་པ་ལ་གཉིས་ཏེ།

ཉན་ཐོས་མ་ངེས་པའི་དབྱེ་བ་དང༌། དོན་མཐོང་གི་ཁྱད་པར་རོ། །དང་པོ་ནི་འོ་ན་ཅིའི་ཕྱིར་ཉན་ཐོས་རིགས་མ་ངེས་པ་རྣམས་དང་པོ་ཉིད་ནས་ཐེག་ཆེན་ ༼༢༣༧༽ ལ་མི་འགོད་ཅེ་ན། གནས་སྐབས་ངེས་པ་སྟེ་སྔོན་དུ་ཉན་ཐོས་ཀྱི་ལམ་མ་སྤྱད་པར་ཐེག་ཆེན་དུ་གཞུག་མི་ནུས་པའི་རིགས་ཡོད་དོ་ཞེས་སྟོན་པས་ཉན་ཐོས་མ་ངེས་པ་ཐེག་ཆེན་ལ་འཇུག་པ་ནི་རྣམ་པ་གཉིས་ཏེ། ཐེག་པའི་དོན་བདེན་པ་མཐོང་ནས་ཐེག་ཆེན་དུ་འཇུག་པ་དང༌། མ་མཐོང་བར་འཇུག་པའོ། །དོན་མཐོང་བ་ཡང་འདོད་པ་ལས་འདོད་ཆགས་དང་བྲལ་བ་ཕྱིར་མི་འོང་ཐོབ་པ་དང༌། འདོད་ཆགས་དང་བྲལ་བ་མིན་པ་རྒྱུན་ཞུགས་དང༌། ལན་ཅིག་ཕྱིར་འོང་ནས་ཐེག་ཆེན་ལ་འཇུག་པའོ། །དེ་ལྟར་དོན་མཐོང་མ་མཐོང་གཉིས་ལས་དོན་མཐོང་བ་ཐེག་ཆེན་དུ་འཇུག་པ་འདི་དམན་པ་ཡིན་ཏེ་རྟོགས་པ་བུལ་བའི་ཕྱིར་རོ། །གལ་ཏེ་མཛོད་ལས། གཉིས་སློབ་རིགས་ལས་བཟློག་ནས་ནི། །སངས་རྒྱས་སུ་འགྱུར་གཞན་གསུམ་ཡང༌། །ཞེས་བཤད་ཅིང་དེའི་འགྲེལ་པར་དྲོ་བར་གྱུར་པ་དང་རྩེ་མོ་སྐྱེས་པ་ཉན་ཐོས་ཀྱི་རིགས་ལས་བཟློག་ནས་སངས་རྒྱས་སུ་འགྱུར་བ་ནི་སྲིད་ཀྱི་བཟོད་པ་ཐོབ་པ་ལ་ནི་དེ་ལྟ་བུ་མི་སྲིད་དོ། །ཞེས་ཉན་ཐོས་བཟོད་པ་ཐོབ་པ་ཡན་ཆད་ཐེག་ཆེན་དུ་མི་འགྱུར་བར་བཤད་པ་དང་འགལ་ལོ་ཞེ་ན། དེ་ནི་ཐེག་ཆུང་གི་ལུགས་ཡིན་ལ་འདིར་ནི་ཐེག་ཆེན་གྱི་ལུགས་ཡིན་པས་སྐྱོན་མེད་དོ། །གཉིས་པ་ལ་གསུམ་ལས། སྐྱེ་བ་ལེན་པའི་ཁྱད་པར་ནི་གལ་ཏེ་ཐེག་ཆེན་གྱི་ལམ་གྱིས་ངེས་པར་འབྱུང་བ་ལ་སེམས་ཅན་གྱི་དོན་དུ་སྲིད་པར་སྐྱེ་བ་མང་པོ་ལེན་དགོས་ལ། ཉན་ཐོས་ཀྱི་འཕགས་པའི་ལམ་དེ་ནི་སྲིད་པའི་གཉེན་པོ་ཡིན་པས་ཉན་ཐོས་འཕགས་པ་ཐེག་ཆེན་དུ་ཞུགས་པ་དེ་ཐབས་གང་གིས་སྲིད་པར་སྐྱེ་ཞེ་ན། དོན་མཐོང་བ་འདོད་ཆགས་དང་བྲལ་བ་དང་མ་ ༼༢༣༨༽ བྲལ་བ་དེ་གཉིས་འཕགས་པའི་ལམ་སྲིད་པའི་གཉེན་པོར་གྱུར་པ་དེ་ཐོབ་ཀྱང་ཉོན་མོངས་པའི་ལྷག་མ་མ་སྤངས་པ་དང་སངས་རྒྱས་རྣམས་ཀྱིས་སྙིང་རྗེ་ཆེན་པོ་བསྒོམ་པ་ལ་སྦྱར་བའི་སྟོབས་ཀྱིས་སེམས་ཅན་གྱི་དོན་དུ་སྲིད་པར་ཡང་ཡང་སྐྱེ་བར་བསྒྱུར་བའི་ཕྱིར་བསམ་གྱིས་མི་ཁྱབ་པར་བསྒྱུར་བའི་སྐྱེ་བ་དང་ཡང་དག་པར་ལྡན་ནོ། །ཚུལ་ཇི་ལྟར་སྐྱེ་བ་ལེན་ཞེ་ན།

གཅིག་འདོད་པ་ལས་འདོད་ཆགས་དང་མ་བྲལ་བ་ནི་སྨོན་ལམ་གྱི་དབང་གིས་ཇི་ལྟར་འདོད་པ་བཞིན་དུ་སྐྱེ་བ་རབ་ཏུ་སྒྲུབ་པར་བྱེད་ལ་དེ་ལས་གཅིག་ཤོས་འདོད་པ་ལས་འདོད་ཆགས་དང་བྲལ་བ་ནི་འདོད་ཁམས་སུ་ཕྱིར་མི་འོང་བའི་བསམ་གཏན་དང་ལྡན་པའི་ཕྱིར་བསམ་གཏན་དེའི་སྟོབས་ཀྱིས་སྐྱེ་བ་སྤྲུལ་པས་སེམས་ཅན་གྱི་དོན་རབ་ཏུ་སྒྲུབ་པར་བྱེད་དོ། །དམན་པར་འཇོག་པའི་རྒྱུ་མཚན་ནི་གོང་དུ་འདི་དམན་པའོ་ཞེས་པའི་རྒྱུ་མཚན་ཅི་ཞེ་ན། དོན་མཐོང་བ་དེ་གཉིས་སྔོན་གོམས་པའི་སྟོབས་ཀྱིས་རང་གི་སྔར་གྱི་ཉན་ཐོས་ཀྱི་སེམས་སྐྱོ་བ་དང་བཅས་པ་དེ་ཡང་དང་ཡང་དུ་ཀུན་ཏུ་འབྱུང་བ་དང་ལྡན་པས་མྱ་ངན་ལས་འདས་པ་ལ་ལྷག་པར་དགའ་བའི་ཕྱིར་སངས་རྒྱས་སྒྲུབ་པ་ལ་རྟོགས་པ་བུལ་བ་ཡིན་ནོ། །གང་ཟག་གཅིག་གིས་འབྲས་བུ་གསུམ་ཐོབ་པའི་ཚུལ་ནི་དོན་བྱས་པ་མ་ཡིན་པ་སྟེ་འཕགས་པ་སློབ་པ་འདོད་པ་ལས་འདོད་ཆགས་དང་མ་བྲལ་བ་འགའ་ཞིག་འདོད་ཁམས་ཀྱི་ལྷར་སྐྱེས་པའི་དུས་ན་ཉན་ཐོས་དང༌། དེ་ནས་གང་ཟག་དེ་འདིར་བསྟན་པ་ནུབ་པ་དང་ཤི་འཕོས་ནས་སངས་རྒྱས་མེད་པའི་སར་སྐྱེས་ནས་སྤྲུལ་པའི་ལུས་དོན་དུ་གཉེར་བས་བསམ་གཏན་གྱི་དོན་ལ་བརྩོན་པར་ ༼༢༣༩༽ བྱས་ཏེ། སྐྱེ་བའི་ལུས་དེ་བོར་ནས་སྤྲུལ་པའི་ལུས་འཛིན་པ་ན་རང་སངས་རྒྱས་ཞེས་བྱའོ། །སྤྲུལ་པའི་ལུས་དེ་ལ་བརྟེན་ནས་ཚོགས་རྫོགས་པར་བྱས་ནས་བྱང་ཆུབ་དམ་པ་སངས་རྒྱས་ཐོབ་པར་འགྱུར་རོ། །དེ་ཉིད་དཔལ་ཕྲེང་གི་མདོ་ལས། དཔེར་ན་ལྕི་བའི་མེ་ལས་རྩའི་མེར་འགྱུར་ལ། རྩའི་མེ་ལས་ཤིང་གི་མེར་འགྱུར་བ་ལྟར་ཉན་ཐོས་སུ་གྱུར་ནས་རང་སངས་རྒྱས་སུ་འགྱུར་རོ། །ཕྱིས་ནི་སངས་རྒྱས་སུ་འགྱུར་རོ་ཞེས་གསུངས་པའི་དོན་ཡིན་ནོ། །གཉིས་པ་སྤྱིར་རིག་པའི་གནས་ལྔ་ཐམས་ཅད་བཙལ་བ་ནི་སྒྲ་དང༌། གཏན་ཚིགས་དང༌། བཟོ་དང༌། གསོ་བ་དང༌། ནང་རིག་པའི་གནས་ཏེ་ལྔ་པོ་དེ་དག་ལ་བརྩོན་པར་མ་བྱས་ན་འཕགས་པའི་མཆོག་བྱང་ཆུབ་སེམས་དཔས་ཀྱང་ཐམས་ཅད་མཁྱེན་པ་ཉིད་ཐོབ་པར་མི་འགྱུར་ཏེ།

དེ་ལྟ་བས་ན་ཐམས་ཅད་མཁྱེན་པ་ཐོབ་པའི་དོན་དུ་རིག་པའི་གནས་ལྔ་ཀ་དང་ཁྱད་པར་དུ་གཞན་བསྟན་པ་ལ་མ་དད་པ་དག་ཚིག་དང་དོན་གྱི་སྒོ་ནས་ཚར་གཅད་པའི་ཕྱིར་སྒྲ་དང་གཏན་ཚིགས་རིག་པ་དང༌། དད་པ་རྣམས་རྗེས་སུ་གཟུང་བའི་ཕྱིར་བཟོ་དང་གསོ་བ་རིག་པ་དང༌། བདག་ཉིད་ཀྱིས་སྡེ་སྣོད་གསུམ་གྱི་བརྗོད་བྱ་རྣམས་ཀུན་ཤེས་པར་བྱ་བའི་ཕྱིར་ནང་རིག་པ་སྟེ་ལྔ་པོ་དེ་ལ་བྱང་ཆུབ་སེམས་དཔའ་དེ་བརྩོན་པར་བྱེད་དོ། །ཁྱད་པར་དུ་ཁམས་རྒྱས་པར་བྱེད་པའི་ཆོས་བཙལ་བ་ལ་གཉིས་ཏེ། རྒྱས་པར་བཤད་པ་དང༌། དོན་བསྡུ་བའོ། །དང་པོ་ལ་ཐེག་པ་ཆེན་པོའི་རང་བཞིན་དང་ལྡན་པ་དང༌། དེ་ཉམས་སུ་ལེན་པའི་སྤྱོད་པ་དང་ལྡན་པ་ཡིད་ལ་བྱེད་པའོ། །དང་པོ་ནི་དང་པོར་བྱང་སེམས་རིགས་ལ་གནས་པ་དེས་བདག་ ༼༢༤༠༽ ཉིད་ལ་སངས་རྒྱས་ཀྱི་རྒྱུ་ཐེག་ཆེན་གྱི་རིགས་དམིགས་པ་སྟེ་ཡོད་པར་མཐོང་ནས་དགའ་བས་ཕ་རོལ་ཏུ་ཕྱིན་པའི་ས་བོན་འཕེལ་བར་བྱེད་དོ། །རིགས་ལ་གནས་པ་དེས་བྱང་ཆུབ་ཏུ་སེམས་བསྐྱེད་པ་ན་བདག་ཉིད་ལ་ཕ་རོལ་ཏུ་ཕྱིན་པ་རྣམས་ཀྱི་རྟེན་བྱང་ཆུབ་ཀྱི་སེམས་ཡོད་པ་ལ་ཡོད་པར་རྗེས་སུ་དྲན་པ་སྟེ། མཐོང་ནས་བདག་ལ་བསམ་པ་བྱང་ཆུབ་ཀྱི་སེམས་ཡོད་པས་ན་གདོན་མི་ཟ་བར་སྦྱོར་བ་ཕ་རོལ་ཏུ་ཕྱིན་པ་རྣམས་རྫོགས་པར་འགྱུར་རོ་སྙམ་དུ་ཡིད་ལ་བྱེད་དོ། །སེམས་བསྐྱེད་ནས་རང་དང་གཞན་གྱི་དོན་སྒྲུབ་པ་ན་རང་གི་ཕ་རོལ་ཏུ་ཕྱིན་པ་རྣམས་ཀྱི་འབྲས་བུ་སེམས་ཅན་གཞན་ཐམས་ཅད་དང་ཐུན་མོང་དུ་ཐོབ་པར་འདོད་པ་ཡིད་ལ་བྱེད་དོ། །རང་གཞན་གྱི་དོན་སྒྲུབ་པ་དེ་ཇི་ལྟར་དུས་གསུམ་གྱི་སངས་རྒྱས་ཐམས་ཅད་ཀྱིས་ཕ་རོལ་ཏུ་ཕྱིན་པའི་དེ་ཁོ་ན་ཉིད་རྟོགས་ནས་བྱང་ཆུབ་ཏུ་མངོན་པར་རྫོགས་པར་སངས་རྒྱས་པ་དང་འཚང་རྒྱ་བ་དང་རྒྱ་བར་འགྱུར་ན་དེ་བཞིན་དུ་བདག་གིས་ཀྱང་ཕར་ཕྱིན་རྣམས་ཀྱི་དེ་ཁོ་ན་ཉིད་རྟོགས་ནས་བྱང་ཆུབ་ཐོབ་པར་གྱུར་ཅིག་སྙམ་དུ་མོས་ཤིང་ཡིད་ལ་བྱེད་དོ། །དེ་ནས་ཕ་རོལ་ཏུ་ཕྱིན་པ་དྲུག་ལ་མི་མཐུན་ཕྱོགས་སེར་སྣ་ལ་སོགས་པ་སྤོང་བ་དང༌།

ཚོགས་གཉིས་ཡོངས་སུ་སྨིན་པ་དང༌། རང་གཞན་ལ་ཕན་འདོགས་པ་དང༌། ཕྱི་མ་ལ་རྣམ་སྨིན་དང་རྒྱུ་མཐུན་གྱི་འབྲས་བུ་འབྱིན་པ་སྟེ་མཐུ་བཞི་པོ་དེ་ཡོད་པར་མཐོང་ནས་དགའ་བ་ཡིད་ལ་བྱེད་དོ། །དེ་ནས་དུཿཁ་དང་སེམས་ཅན་གྱི་ལོག་སྒྲུབ་བྱུང་ཡང་རང་གཞན་གྱི་དོན་དུ་སངས་རྒྱས་ཀྱི་ཆོས་སྒྲུབ་པ་ལ་མི་སྐྱོ་བ་ཡིད་ལ་བྱེད་དོ། །དེ་ནས་བྱང་ཆུབ་ཐོབ་པར་བྱ་བའི་ཕྱིར་ཕར་ཕྱིན་དྲུག་གི་མི་མཐུན་ཕྱོགས་རྣམས་སོ་སོར་འཆགས་པ་དང༌། གཉེན་པོ་ཕར་ ༼༢༤༡༽ ཕྱིན་དྲུག་གཞན་གྱིས་བསྒྲུབས་པ་ལ་རྗེས་སུ་ཡི་རང་བ་དང༌། རང་གཞན་གྱི་རྒྱུད་ལ་ཕར་ཕྱིན་དྲུག་སྐྱེད་པའི་ཕྱིར་སངས་རྒྱས་རྣམས་ལ་ཆོས་གསུང་པར་གསོལ་བ་གདབ་པ་དང༌། ཕར་ཕྱིན་དྲུག་གི་དགེ་བ་ཐམས་ཅད་བྱང་ཆུབ་ཏུ་བསྔོ་བ་སྟེ་སྒྲུབ་པ་རྣམ་པ་བཞི་ཡིད་ལ་བྱེད་དེ། དེ་རྣམས་རིགས་ནས་བྱང་ཆུབ་ཀྱི་ལེའུའི་བར་གྱིས་རིམ་པ་བཞིན་དུ་བསྟན་ཏོ། །གཉིས་པ་ལ་གཉིས་ཏེ། ཆོས་ལ་འཇུག་པའི་སྤྱོད་པ་དང༌། དོན་ལ་འཇུག་པའི་སྤྱོད་པའོ། །དང་པོ་ནི་དེ་ལྟར་ཐེག་ཆེན་གྱི་རང་བཞིན་ཤེས་ནས་ཉམས་སུ་ལེན་པ་ན་ཐོག་མ་ཉིད་དུ་ཕ་རོལ་ཏུ་ཕྱིན་པ་དྲུག་སྒྲུབ་པའི་ཆེད་དུ་བསྟན་པའི་ཆོས་རྣམས་ཀྱི་བརྗོད་བྱ་རྗོད་བྱེད་ལ་ཡིད་ཆེས་ཤིང་རབ་ཏུ་དྭང་བ་ཡིད་ལ་བྱེད་དོ། །དེ་ནས་ཕར་ཕྱིན་དྲུག་གི་ཆོས་དགེ་བའི་བཤེས་གཉེན་ལས་ཡང་དག་པར་ནོད་པའི་སྒོ་ནས་ཚོལ་བ་ཡིད་ལ་བྱེད་དོ། །དེ་ནས་ཆོས་དེ་གཞན་ལ་བཤད་པའི་སྒོ་ནས་སྦྱིན་པར་འདུན་པར་ཡིད་ལ་བྱེད་དོ། །དེ་ནས་ཕར་ཕྱིན་དྲུག་གི་ཆོས་རྫོགས་པར་སྒྲུབ་པའི་གོ་ཆ་ཡིད་ལ་བྱེད་དེ། དེ་དག་ནི་མོས་པ་ནས་ཆོས་སྒྲུབ་ཀྱི་བར་གྱིས་བསྟན་ཏོ། །དེ་ནས་གདམས་ངག་གི་དོན་དུ་གོ་ཆ་གྱོན་པ་དང༌། ཕར་ཕྱིན་རྫོགས་པའི་རྐྱེན་དང་ཕྲད་པར་བྱ་བའི་ཕྱིར་སྨོན་ལམ་ཡིད་ལ་བྱེད་པ་དང༌། བདག་ཉིད་ཕར་ཕྱིན་དྲུག་སྒྲུབ་པ་ལ་མངོན་པར་དགའ་བ་ཡིད་ལ་བྱེད་པ་སྟེ་གསུམ་ནི་གདམས་ངག་རྗེས་བསྟན་གྱི་ལེའུས་བསྟན་ཏོ། །གཉིས་པ་ལ་བཞི་སྟེ།

ལས་གསུམ་ཐབས་ཀྱིས་ཟིན་པ། ཕ་རོལ་ཏུ་ཕྱིན་པའི་སྤྱོད་པ། བྱང་ཆུབ་ཕྱོགས་མཐུན་གྱི་སྤྱོད་པ། དེ་གཉིས་ཉམས་སུ་བླངས་པའི་ཡོན་ 

༼༢༤༢༽ ཏན་ཡིད་ལ་བྱེད་པའོ། །དང་པོ་ནི་འཁོར་གསུམ་དུ་མི་རྟོག་པས་ཕར་ཕྱིན་དྲུག་སྒྲུབ་པའི་ལུས་ངག་ཡིད་གསུམ་གྱི་བྱ་བ་སྟེ། ལས་ཡིད་ལ་བྱེད་དེ་དེ་ནི་ཐབས་དང་ལྡན་པས་བསྟན་ཏོ། །གཉིས་པ་ནི་སྦྱིན་པ་ལ་སོགས་པ་ཕར་ཕྱིན་དྲུག་པོ་རེ་རེ་ལ་ཡང་དྲུག་དྲུག་ཚང་བར་སྒྲུབ་པ་ལ་མཐུ་ཐོབ་པ་ལ་སྤྲོ་བ་ཡིད་ལ་བྱེད་པ་དང༌། སྦྱིན་པས་བསྡུས་ནས་ཕར་ཕྱིན་དྲུག་འཆད་པ་དང༌། སྒྲུབ་ཏུ་འཇུག་པ་དང༌། བདག་ཉིད་སྒྲུབ་པ་སྟེ། བསྡུ་བ་བཞིས་སེམས་ཅན་ཡོངས་སུ་སྨིན་པར་བྱེད་པ་ལ་སྤྲོ་བ་ཡིད་ལ་བྱེད་པ་གཉིས་ཕར་ཕྱིན་དང་བསྡུ་བའི་ལེའུས་བསྟན་ཏོ། །སྦྱིན་པས་རྙེད་པ་དང་བཀུར་སྟིའི་མཆོད་པ་དང༌། ཕར་ཕྱིན་གཞན་ལྔས་སྒྲུབ་པའི་མཆོད་པ་དང༌། ཕར་ཕྱིན་དྲུག་ཕྱིན་ཅི་མ་ལོག་པར་སྟོན་པའི་དགེ་བའི་བཤེས་གཉེན་བསྟེན་པ་གཉིས་ལ་ཡང་དག་པར་སྤྲོ་བ་མཆོག་ཏུ་གྱུར་པ་དང༌། སྤྱིར་བྱམས་པས་བདེ་བ་དང་ཕྲད་པར་འདོད་པ་ཙམ་ཡིན་ཡང་བྱང་ཆུབ་སེམས་དཔས་སྦྱིན་སོགས་ཀྱི་སྒོ་ནས་བདེ་བ་ལ་དངོས་སུ་སྦྱོར་བ་བྱམས་པ་དང༌། ཕར་ཕྱིན་དྲུག་གི་མི་མཐུན་ཕྱོགས་དང་ལྡན་པ་ལ་སྙིང་རྗེ་དང༌། ཕར་ཕྱིན་དྲུག་དང་ལྡན་པ་ལ་དགའ་བ་དང༌། བདེ་བ་དང་ལྡན་པ་རྣམས་ལ་ཆགས་པ་དང༌། དུཿཁ་དང་ལྡན་པ་རྣམས་ལ་ཁོང་ཁྲོའི་ཀུན་ནས་ཉོན་མོངས་པ་མེད་པར་འདོད་པའི་བཏང་སྙོམས་ཏེ་ཚད་མེད་པ་བཞིའི་སྒོ་ནས་བརྩེ་བ་ཡིད་ལ་བྱེད་པ་དང་གསུམ་ནི་མཆོད་བསྟེན་ཚད་མེད་ཀྱི་ལེའུས་བསྟན་ཏོ། །གསུམ་པ་ནི་བྱང་ས་ལས། སྡོམ་ནི། ངོ་ཚ་བརྟན་དང་མི་སྐྱོ་དང༌། །དེ་བཞིན་བསྟན་བཅོས་འཇིག་རྟེན་ཤེས། །ལེགས་པར་སྟོན་པར་བྱེད་པ་དང༌། ། ༼༢༤༣༽ དེ་བཞིན་སོ་སོ་ཡང་དག་རིག །ཚོགས་དང་བྱང་ཆུབ་ཕྱོགས་རྣམས་དང༌། །ཞི་གནས་དང་ནི་ལྷག་མཐོང་དང༌། །ཐབས་ལ་ཡང་ནི་མཁས་པ་དང༌། །གཟུངས་རྣམས་དང་ནི་སྨོན་ལམ་དང༌། །ཏིང་འཛིན་གསུམ་དུ་ཤེས་པར་བྱ། །ཆོས་ཀྱི་མདོ་ནི་རྣམ་པ་བཞི། །ཞེས་གསུངས་པའི་དོན་ཡིད་ལ་བྱེད་ཚུལ་གོ་རིམ་ལྟར་སྟོན་ཏེ་འདི་ལྟར་ཕར་ཕྱིན་དྲུག་མ་བྱས་པའམ་ཅུང་ཟད་བྱས་ཀྱང་མ་རྫོགས་པའམ།

ངན་པ་སྟེ་ལོག་པར་བྱས་པས་ངོ་ཚ་བ་དང༌། དེ་ནས་དེ་དག་ལ་འཇུག་ལྡོག་བྱ་བའི་ཕྱིར་ཡུན་མི་རིང་བར་འགྱོད་པ་ཡིད་ལ་བྱེད་པ་ནི། ངོ་ཚ་མི་མཐུན་ཕྱོགས་སྤངས་དང༌། །ཞེས་པ་ལ་སོགས་པས་བསྟན་ཏོ། །ཞེས་བྱ་བ་འོག་མ་ཐམས་ཅད་ལ་སྦྱར་རོ། །ཡུལ་སྦྱིན་སོགས་ལས་སེམས་མི་གཡེང་བར་དགའ་བ་ཡིད་ལ་བྱེད་པ་ནི་བྱང་ཆུབ་སེམས་དཔའི་བརྟན་པ་ནི་ཞེས་སོ། །སྦྱིན་སོགས་ལ་སྐྱོ་བ་ལ་དགྲའི་འདུ་ཤེས་བྱས་ནས་སྤོང་བ་ནི། བྱང་ཆུབ་མི་སྐྱོ་མཉམ་མེད་པ། །ཞེས་སོ། །ཕར་ཕྱིན་དྲུག་སྟོན་པའི་བསྟན་བཅོས་འགོད་པར་འདུན་པ་ནི། བརྟན་པའི་བསྟན་བཅོས་ཤེས་པ་ཉིད། །ཅེས་སོ། །བསྟན་བཅོས་དེ་ཉིད་འཇིག་རྟེན་རྣམས་ལ་སྣོད་དང་མཐུན་པར་བརྗོད་ཅིང་སྟོན་པའི་བློ་གྲོས་ནི། བརྟན་རྣམས་འཇིག་རྟེན་ཤེས་པ་ཉིད། །ཅེས་སོ། །སྦྱིན་པ་ལ་སོགས་པ་རྫོགས་པ་བྱང་ཆུབ་ཀྱི་རྟེན་ཡིན་གྱི་དབང་ཕྱུག་ལ་སོགས་མིན་པས་ན་གང་ཟག་ལ་མི་རྟོན་ཆོས་ལ་རྟོན་པ་ལ་སོགས་པ་བཞི་ནི། གཙུག་ལག་བསྟན་པའི་ཆོས་དང་ནི། །ཞེས་སོ། །གོ་རིམ་བཞིན་དུ་སེར་སྣ་ལ་སོགས་དང་སྦྱིན་པ་ལ་སོགས་གཉིས་པོ་དེ་དག་ ༼༢༤༤༽ གི་སྐྱོན་དང་ཡོན་ཏན་སོ་སོར་རིག་པ་ནི། རྣམ་གྲངས་དང་ནི་མཚན་ཉིད་དང༌། །ཞེས་སོ། །སྦྱིན་སོགས་བསགས་ན་ཚོགས་གཉིས་བསགས་པར་མཐོང་ཞིང་རྗེས་སུ་དྲན་པ་ཡིས་དགའ་བ་ནི་བྱང་ཆུབ་སེམས་དཔའ་རྣམས་ཀྱི་ཚོགས་ཞེས་སོ། །སྦྱིན་པ་ལ་སོགས་པ་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ངོ་བོ་ཡིན་པས་དོན་ཆེན་པོ་བྱང་ཆུབ་ཀྱི་རྒྱུར་མཐོང་བ་ནི། བློ་ལྡན་དྲན་པ་ཉེར་གཞག་པ། །ཞེས་སོ། །ཞི་གནས་དང་ལྷག་མཐོང་གི་རྣལ་འབྱོར་སྒོམ་པར་འདོད་པ་ནི། ཡང་དག་གནས་པ་ལ་བརྟེན་ནས། །ཞེས་སོ། །ཕ་རོལ་ཏུ་ཕྱིན་པ་དྲུག་རྫོགས་པའི་ཐབས་སུ་འཁོར་གསུམ་རྣམ་པར་མི་རྟོག་པའི་ཐབས་ལ་མཁས་པས་ཟིན་པ་ནི། སངས་རྒྱས་ཆོས་རྣམས་རྫོགས་བྱ་དང༌། །ཞེས་སོ། །གཟུངས་ཀྱིས་ཕ་རོལ་ཏུ་ཕྱིན་པའི་ཆོས་དང་དོན་དེ་དག་འཛིན་པར་འདོད་པ་ནི།

རྣམ་སྨིན་ཐོས་ལ་གོམས་པ་དང༌། །ཞེས་སོ། །སྐྱེ་བ་ཐམས་ཅད་དུ་ཕ་རོལ་ཏུ་ཕྱིན་པ་རྫོགས་པའི་རྐྱེན་དགེ་བའི་བཤེས་གཉེན་དང་ཕྲད་པར་འདོད་པའི་སྨོན་ལམ་ནི། བརྟན་པ་རྣམས་ཀྱི་སྨོན་ལམ་ནི། །ཞེས་སོ། །ཀུན་བཏགས་མེད་པ་ལ་ཡོད་པར་ལོག་པར་འཛིན་པ་དང༌། འཁོར་བ་ཉེས་པ་དང་ལྡན་པ་ལ་རྟག་པ་བདེ་བ་ལ་སོགས་པ་ཡོན་ཏན་དང་ལྡན་པ་དང༌། མྱང་འདས་ཡོན་ཏན་དང་ལྡན་པ་ལ་བདག་ཆད་དུ་དོགས་པའི་འཇིགས་པས་ཡོན་ཏན་དང་ལྡན་པ་མ་ཡིན་པར་འཛིན་པ་དང༌། འདུས་བྱས་ཐམས་ཅད་རྟག་པ་དང༌། ཟག་བཅས་ཀྱི་འདུ་བྱེད་ཐམས་ཅད་བདེ་བ་དང༌། ཆོས་ཐམས་ཅད་བདག་ཡོད་པ་དང༌། མྱང་འདས་མ་ཞི་བར་ལོག་པར་འཛིན་པ་རྣམ་པ་བདུན་སྤོང་བའི་མཐུ་སྟེ་ ༼༢༤༥༽ གཉེན་པོ་སྟོང་པ་ཉིད་གསུམ་དང་ཆོས་ཀྱི་སྡོམ་བཞི་ཐོབ་པ་ནི། ཏིང་འཛིན་གསུམ་གྱི་སྤྱོད་ཡུལ་ནི། །ཞེས་པ་དང༌། སེམས་ཅན་རྣམས་ལ་ཕན་གདགས་ཕྱིར། །ཞེས་སོ། །བཞི་པ་ནི་བྱང་ས་ལས། སྡོམ་ནི། ངོ་མཚར་ངོ་མཚར་མ་ཡིན་དང༌། །སྙོམས་པའི་སེམས་དང་ཕན་འདོགས་དང༌། །ལན་དུ་ཕན་འདོགས་དེ་བཞིན་སྨོན། །སྦྱོར་བ་འབྲས་བུ་ཡོད་པ་ཉིད། །སྡོམ་ནི། ཡང་དག་སྦྱོར་དང་འབྲི་བ་དང༌། །དེ་བཞིན་ཁྱད་པར་འགྲོ་བ་དང༌། །ཡོན་ཏན་འདྲ་བར་བཅོས་རྣམས་དང༌། །ཡང་དག་རྣམས་དང་དེ་བཞིན་འདུལ། །སྡོམ་ནི། ལུང་བསྟན་པ་དང་ངེས་པར་ཞུགས། །ངེས་པ་ཁོ་ནར་བྱ་བ་དང༌། །རྟག་པར་ཡང་ནི་བྱ་བ་དང༌། །གཙོ་བོར་བྱ་བ་ཐ་མ་ཡིན། །ཞེས་པའི་དོན་རྣམས་ཡིད་ལ་བྱེད་ཚུལ་རིམ་པ་ལྟར་ཏེ། འདི་ལྟར་ཕ་རོལ་ཏུ་ཕྱིན་པ་འགྲུབ་དཀའ་བ་རྣམས་ཀྱང་འགྲུབ་པས་རྒྱ་ཆེ་བ་དང༌། གྲངས་མེད་གསུམ་དུ་བསྒྲུབས་པས་ཡུན་རིང་བ་དང༌། ཚེ་འདིར་ལན་ལ་མི་རེ་བ་དང༌། ཕྱི་མར་རྣམ་སྨིན་ལ་མི་རེ་བ་སྟེ་ངོ་མཚར་བའི་འདུ་ཤེས་བཞི་ནི། རང་གི་ལུས་དང་སྡོམ་པའི་ཕྱིར། །ཞེས་སོ། །རྒྱུ་ཕ་རོལ་ཏུ་ཕྱིན་པ་རྒྱ་ཆེ་བ་དང་ཡུན་རིང་བ་ཡོད་ན་འབྲས་བུ་སངས་རྒྱས་འགྲུབ་པ་དང༌། དེ་གཉིས་ཡོད་ན་རང་གཞན་ལ་སེམས་སྙོམས་པ་དང༌།

སྐྱེ་བོ་ཕལ་པའི་ལན་པས་ཆེས་ལྷག་པའི་བརྒྱ་བྱིན་ལ་སོགས་པས་མཆོད་པ་ཐོབ་ཀྱང་དེ་ལ་དགའ་བར་མི་བལྟ་ན་སྐྱེ་བོ་ཕལ་པའི་ལན་ལ་མི་རེ་བ་དང༌། འཇིག་རྟེན་ཐམས་ཅད་ལས་ཁྱད་པར་དུ་འཕགས་པའི་ལུས་དང་ལོངས་སྤྱོད་ཐོབ་ཀྱང་དེ་ལ་དགའ་བར་མི་སེམས་ན་རྣམ་སྨིན་གྱི་འབྲས་བུ་ཕལ་པ་ལ་མི་ ༼༢༤༦༽ བལྟ་བ་ངོ་མཚར་མི་ཆེའོ་ཞེས་ངོ་མཚར་མེད་པའི་འདུ་ཤེས་བཞི་ནི། འདོད་ཆགས་བྲལ་དང་སྙིང་རྗེ་དང༌། །ཞེས་སོ། །ཕ་རོལ་ཏུ་ཕྱིན་པ་རྣམས་ཀྱིས་སེམས་ཅན་རྣམས་ལ་སྙོམས་ཏེ་ཉེ་རིང་མེད་པར་དོན་བྱེད་པ་ནི། ཇི་ལྟར་བློ་ལྡན་སེམས་ཅན་ལ། །ཞེས་སོ། །ཕར་ཕྱིན་རྣམས་སེམས་ཅན་ལ་ཕན་འདོགས་པའི་བདག་ཉིད་ཆེན་པོ་ཡིན་པར་མཐོང་བ་ནི། སྣོད་ཉིད་དུ་ནི་བྱེད་པ་དང༌། །ཞེས་སོ། །གཞན་དག་སྦྱིན་སོགས་ལ་བཀོད་པ་ན་གཞན་དེ་དག་སྦྱིན་སོགས་ཀྱི་ཡོན་ཏན་དང་ལྡན་པ་ཞིག་ལན་དུ་རེ་བ་ནི། ལོངས་སྤྱོད་རྣམས་ལ་མ་ཆགས་དང༌། །ཞེས་སོ། །ཕར་ཕྱིན་རྣམས་ཀྱི་འབྲས་བུ་བྱང་ཆུབ་སེམས་དཔའི་ས་མཐར་ཐུག་པ་དང༌། སངས་རྒྱས་ཀྱི་ས་མཐར་ཐུག་པ་དང༌། སེམས་ཅན་གྱི་དོན་བྱེད་པ་སྟེ་གསུམ་དུ་སྨོན་པ་ནི། རྟག་ཏུ་འཕེལ་དང་ཉམས་པ་དག །ཞེས་སོ། །སྦྱིན་སོགས་དུས་རྒྱུན་དུ་སྤྱོད་པས་དུས་དོན་ཡོད་པར་སྤྱོད་པ་ནི། འཇིགས་སྤངས་ཡང་དག་བསྐྱེད་པ་དང༌། །ཞེས་སོ། །སངས་རྒྱས་ཀྱིས་བསྟན་པ་བཞིན་དུ་སྦྱིན་སོགས་ཕྱིན་ཅི་མ་ལོག་པར་སྒྲུབ་པའི་ཕྱིར་ཚུ་རོལ་དུ་མི་གནས་པའི་སེམས་དཔའ་སྟེ། སངས་རྒྱས་མ་ཐོབ་ཀྱི་བར་དུ་ཕ་རོལ་ཏུ་ཕྱིན་པ་དྲུག་ལ་ཕྱིན་ཅི་མ་ལོག་པར་སྦྱོར་བ་རྒྱུན་མི་གཅོད་པ་ནི། རེ་བ་མེད་པའི་སྦྱིན་པ་དང༌། །ཞེས་སོ། །སྦྱིན་སོགས་དེས་དམན་པའི་སེམས་ཅན་ལ་མི་དགའ་བ་དང༌། དེ་དར་བའི་སེམས་ཅན་ལ་དགའ་བ་ནི། ལོངས་སྤྱོད་ཆགས་དང་ཉམས་བཅས་དང༌། །ཞེས་སོ། །སྦྱིན་སོགས་སྒོམ་པ་བཅོས་མ་ལ་མ་དད་པ་དང་ཡང་དག་ལ་དད་པ་ནི། སྤྲུལ་པ་དང་ནི་ཚུལ་འཆོས་དང༌། །ཞེས་སོ། །སེར་སྣ་

༼༢༤༧༽ ལ་སོགས་པ་དྭང་དུ་མི་ལེན་པར་གཉེན་པོས་འདུལ་བ་ནི། བློ་ལྡན་དེ་དག་ས་ཀུན་ལ། །ཞེས་སོ། །དུས་འདི་སྲིད་གཅིག་ན་ཕ་རོལ་ཏུ་ཕྱིན་པ་རྣམས་ཡོངས་སུ་རྫོགས་པར་འགྱུར་རོ་ཞེས་ལུང་བསྟན་པ་ཐོབ་པར་དགའ་བ་ནི། གང་ཟག་དུས་ཀྱི་བྱེ་བྲག་གིས། །ཞེས་སོ། །བདག་གིས་ནམ་ཞིག་ཕ་རོལ་ཏུ་ཕྱིན་པ་ངེས་པའི་ས་ལ་གནས་པ་ཐོབ་པར་དགའ་བ་ནི། བློ་ལྡན་རྣམ་པ་ཐམས་ཅད་དུ། །ཞེས་སོ། །བྱང་ཆུབ་སེམས་དཔའ་ཡིན་ཕན་ཆད་ཕྱི་མའི་ཚེ་ལ་གང་དུ་སྐྱེས་ཀྱང་སྦྱིན་སོགས་ངེས་པར་བྱ་དགོས་པར་མཐོང་བའི་ཕྱིར་དེ་དག་ངེས་པར་བྱེད་པ་ལ་འཇུག་པ་ནི། མཆོད་བསླབ་ཡང་དག་བླང་བ་དང༌། །ཞེས་སོ། །འགྲེལ་ཆེན་མཁན་པོ་ན་རེ་ཚེ་འདི་ཁོ་ན་ལ་ཕར་ཕྱིན་དྲུག་ཡོངས་སུ་རྫོགས་པར་བྱའོ་སྙམ་དུ་ཡིད་ལ་བྱེད་པ་ཡིན་ཞེས་གསུང་ངོ༌། །བྱང་ཆུབ་སེམས་དཔའ་གཞན་རྣམས་དང་བདག་བྱ་བ་མཉམ་པ་སྟེ། གཅིག་པར་སེམས་ཀྱིས་ལྟ་བའི་ཕྱིར་བྱང་ཆུབ་སེམས་དཔའ་གཞན་རྣམས་དང་ལྷན་ཅིག་ཏུ་ཕ་རོལ་ཏུ་ཕྱིན་པ་རྣམས་རྟག་ཏུ་སྒྲུབ་པར་མོས་པ་ནི། འདོད་པའི་ཉེས་དམིགས་ཤེས་པ་དང༌། །ཞེས་སོ། །སྦྱིན་པའི་ནང་ནས་ཆོས་ཀྱི་སྦྱིན་པ་ལ་སོགས་པ་ཕར་ཕྱིན་དྲུག་གི་ནང་ནས་ཀྱང་མཆོག་གི་ཆོས་རྣམས་ལ་ཞུགས་པའི་ཕྱིར་བདག་ཉིད་མཆོག་ཡིན་པར་མཐོང་ནས་དགའ་བ་ཡིད་ལ་བྱེད་པ་ནི། ཆོས་སྦྱིན་ཚུལ་ཁྲིམས་དག་པ་དང༌། །ཞེས་པ་ལ་སོགས་ཀྱིས་བསྟན་ཏོ། །འོ་ན་ལེའུ་དང་པོ་གཉིས་ལ་ཡིད་ལ་བྱེད་ཚུལ་མི་འཆད་པ་ཅི་ཡིན་ཞེ་ན། བཀར་སྒྲུབ་ཀྱི་བརྗོད་བྱ་ནི་གཞུང་ཐམས་ཅད་ཡིན་ལ། རིགས་དང་ ༼༢༤༨༽ སེམས་བསྐྱེད་ཡིད་ལ་བྱས་པས་སྐྱབས་འགྲོའང་ཡིད་ལ་བྱས་པར་འགྲོའོ་ཞེས་བྱ་བ་དང༌། ཡང་གདགས་པ་རྣམ་པར་གཞག་པ་མན་ཆད་ལ་ཡིད་ལ་བྱེད་ཚུལ་མི་འཆད་པ་ནི་གཙོ་བོར་རྣམ་པར་དབྱེ་བ་ཡན་ཆད་ཀྱིས་བྱང་ཆུབ་སེམས་དཔའི་ལམ་གྱི་དངོས་གཞི་རྫོགས་ནས་གདགས་པ་རྣམ་པར་གཞག་པ་མན་ཆད་རྗེས་ལ་གཞན་དོན་བྱེད་ཚུལ་ཁོ་ན་ཡིན་པས་མ་བཤད་དོ་ཞེས་གསུངས་མོད་ཀྱི་དཔྱད་བཟོད་པའི་རྒྱུ་མཚན་མི་སྣང་ངོ༌། །གཉིས་པ་དོན་བསྡུ་བ་ནི་ཕ་རོལ་ཏུ་ཕྱིན་པ་བཅུ་དང་ལྡན་པའི་ཕྱིར་རྒྱུ་ལས་བྱུང་བ་ཞེས་བྱའོ་ཞེས་ཊཱི་ཀ་ལས་འབྱུང་བས་ཕར་ཕྱིན་བཅུ་དང་ལྡན་པའི་དགེ་བ་ཡིད་ལ་བྱེད་པ་འདི་དག་གིས་དུས་རྟག་ཏུ་བྱང་ཆུབ་སེམས་དཔའི་ཁམས་ཏེ་ཕར་ཕྱིན་དྲུག་གི་ས་བོན་ནུས་པ་རྟས་པར་བྱེད་པ་ཡིན་ནོ། །འོ་ན་ཕར་ཕྱིན་དྲུག་ཏུ་བཤད་ལ་འདིར་བཅུར་བཤད་པས་འགལ་ལོ་ཞེ་ན།

མི་འགལ་ཏེ། དགོངས་འགྲེལ་ལས་ཐབས་ནི་ཕར་ཕྱིན་དང་པོ་གསུམ་གྱི་གྲོགས་ཡིན་ལ་སྨོན་ལམ་དང་སྟོབས་དང་ཡེ་ཤེས་ནི་གོ་རིམ་བཞིན་དུ་ཕྱི་མ་གསུམ་གྱི་གྲོགས་སུ་གསུངས་ཤིང༌། དབུས་མཐའི་ཊཱི་ཀར་འདི་ལ་རྫས་སུ་ནི་ཕ་རོལ་ཏུ་ཕྱིན་པ་དྲུག་གོ །མིང་དུ་ནི་བཅུ་སྟེ། ཕ་རོལ་ཏུ་ཕྱིན་པ་བཞི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལས་རབ་ཏུ་ཕྱེ་བའི་ཕྱིར་རོ། །དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ནི་འཇིག་རྟེན་ལས་འདས་པའི་རྣམ་པར་མི་རྟོག་པའི་ཡེ་ཤེས་ཏེ་དེས་སྒྲིབ་པ་ཐམས་ཅད་རིམ་གྱིས་སྤོང༌། ཐབས་དང༌། སྨོན་ལམ་དང༌། སྟོབས་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པ་ནི་འཇིག་རྟེན་ལས་འདས་པའི་རྗེས་ལས་ཐོབ་པའི་ཡེ་ཤེས་ཀྱིས་བསྡུས་སོ་ཞེས་བཤད་པས་སོ། ། ༼༢༤༩༽ གཉིས་པ་ཆོས་ཚོལ་གྱི་དབྱེ་བ་ནི་མོས་སྤྱོད་ན་ཐེག་ཆེན་གྱི་ཆོས་ཐོས་པ་ལ་མོས་པ་རྒྱས་པའི་ཆོས་ཚོལ་བ་དང༌། ཚོགས་ལམ་ཆེན་པོར་ཆོས་ཀྱི་སྒོའི་ཏིང་ངེ་འཛིན་ཐོབ་པ་དེ་གོམས་པས་ས་དང་པོ་ནས་བདུན་པའི་བར་དུ་བདག་མེད་གཉིས་རྟོགས་ཤིང་བདག་གཞན་མཉམ་པར་རྟོགས་པ་ནི། ལྷག་པའི་བསམ་པ་དག་པའི་ཆོས་ཚོལ་ལོ། །ཊཱི་ཀ་ལས། འདི་ལྟར་ཆོས་ཀྱི་རྒྱུན་གྱི་ཏིང་ངེ་འཛིན་ནི་མོས་པས་སྤྱོད་པའི་སའི་རྩེ་མོར་ཕྱིན་པ་ལས་འབྱུང་ལ། དེའི་མཇུག་ཐོགས་སུ་ས་ཐོབ་བོ་ཞེས་ཆོས་ཀྱི་རྒྱུན་གྱི་ཏིང་ངེ་འཛིན་ཆོས་མཆོག་ནས་ཡོད་པར་བཤད་དོ། །ས་བརྒྱད་པ་ཡན་ཆད་དབང་འབྱོར་པ་ཐོབ་པ་རྣམས་ཀྱི་ཆོས་ཚོལ་ནི་ཆེན་པོ་ཞེས་བྱའོ། །དེ་དག་ནི་བརྟན་པའི་ཡོངས་སུ་ཚོལ་བ་ཡིན་པར་འདོད་དོ། །གསུམ་པོ་དེ་ཉིད་གོ་རིམ་བཞིན་དུ་མཐོང་སྤང་དང་བཅས་པ་དང༌། མཐོང་སྤང་མེད་པ་དང༌། རྣམ་པར་མི་རྟོག་པ་ལ་དབང་འབྱོར་པའོ། །བྱང་ཆུབ་སེམས་དཔའ་རྣམས་ཀྱི་ཚོལ་བ་ནི་ཡང་ཚོགས་ལམ་གྱི་ཐོས་བསམ་གྱི་ཤེས་རབ་ནི་མི་རྟོག་པའི་ཡེ་ཤེས་མེད་པས་ན་སྐུ་མེད་པའོ། །མོས་སྤྱོད་ཀྱི་སྒོམ་བྱུང་གི་ཤེས་རབ་ནི་མི་རྟོག་པའི་ཡེ་ཤེས་ཀྱི་རྗེས་སུ་མཐུན་པ་ཙམ་ཡོད་པས་ན་སྐུ་དང་བཅས་པའོ། །འགྲེལ་ཆེན་མཁན་པོ་ན་རེ་གཟུང་འཛིན་སྤངས་པ་ཆོས་ཀྱི་སྐུ་ཤས་ཀྱིས་རྙེད་པའི་ཕྱིར་རོ་ཞེས་ཟེར་རོ། །རྒྱུའི་ས་བདུན་ན་མི་རྟོག་པའི་ཡེ་ཤེས་ཀྱིས་ཆོས་ཉིད་མངོན་སུམ་དུ་རྟོགས་པས་སྐུ་ཐོབ་པའོ། །འབྲས་བུའི་ས་གསུམ་ན་ཉོན་ཡིད་གནས་གྱུར་ཏེ་རྣམ་པར་མི་རྟོག་པ་ལ་དབང་བས་སྐུ་ཡོངས་སུ་རྫོགས་

༼༢༥༠༽ པའོ། །ཡང་མོས་སྤྱོད་ན་མཉམ་བཞག་གི་ཚེ་ཡང་ངར་འཛིན་ཡོད་པས་ང་རྒྱལ་མང་བའོ། །རྒྱུའི་ས་བདུན་ན་ཉོན་ཡིད་ཀྱི་ས་བོན་མ་སྤངས་པས་རྗེས་ཐོབ་ཏུ་ངར་འཛིན་ཅུང་ཟད་ཡོད་པས་ང་རྒྱལ་ཕྲ་བའོ། །འབྲས་བུའི་ས་གསུམ་ན་ཉོན་ཡིད་ཀྱི་ས་བོན་སྤངས་པའི་ཕྱིར་ང་རྒྱལ་མེད་པའོ། །གཉིས་པ་གང་གི་ཕྱིར་བཙལ་བའི་དགོས་པ་ནི་བརྟན་པའི་ཆོས་ཚོལ་བ་ནི་གཟུགས་ཀྱི་ཕུང་པོ་ལ་མཚན་དང་དཔེ་བྱད་ཀྱིས་བརྒྱན་པ་དང༌། གཟུགས་ཅན་མ་ཡིན་པའི་ཕུང་པོ་རྣམས་ལ་ཉོན་མོངས་པའི་ནད་མེད་པ་ཐོབ་པའི་རྒྱུ་ཡིན་ནོ། །མངོན་ཤེས་རྣམས་ཀྱི་དབང་ཕྱུག་གི་རྒྱུ་དང༌། ཡོན་ཏན་དེ་དག་ཕུང་པོ་ལྷག་མེད་དུ་ཡང་ཟད་མི་ཤེས་པའི་རྒྱུ་ཡང་ཡིན་ནོ། །དེ་ཉིད་ཀྱི་ཕྱིར་འཕགས་པ་ཚངས་པས་ཞུས་པའི་མདོ་ལས། ཆོས་བཞི་དང་ལྡན་པའི་བྱང་ཆུབ་སེམས་དཔའ་རྣམས་ཆོས་ཡོངས་སུ་ཚོལ་བར་འགྱུར་ཏེ། དཀོན་པའི་དོན་གྱིས་རིན་པོ་ཆེའི་འདུ་ཤེས་དང༌། ཉོན་མོངས་པའི་ནད་རབ་ཏུ་ཞི་བར་བྱེད་པའི་དོན་གྱིས་སྨན་གྱི་འདུ་ཤེས་དང༌། ཆུད་མི་ཟ་བའི་དོན་གྱིས་ནོར་གྱི་འདུ་ཤེས་དང༌། དུཿཁ་ཐམས་ཅད་རབ་ཏུ་ཞི་བར་བྱེད་པའི་དོན་གྱིས་མྱ་ངན་ལས་འདས་པའི་འདུ་ཤེས་དང་ལྡན་པ་ཞེས་གསུངས་སོ། །དེ་ལ་མཚན་རྣམས་ནི་མཛེས་པར་བྱེད་པའི་ཕྱིར་རིན་པོ་ཆེ་ལྟ་བུ་སྟེ། དེའི་རྒྱུ་ཡིན་པའི་ཕྱིར་ཆོས་ལ་རིན་པོ་ཆེའི་འདུ་ཤེས་སོ། །ནད་མེད་པའི་རྒྱུ་ཡིན་པས་སྨན་གྱི་འདུ་ཤེས་སོ། །མངོན་ཤེས་རྣམས་ཀྱི་དབང་ཕྱུག་གི་རྒྱུ་ཡིན་པས་ནོར་གྱི་འདུ་ཤེས་སོ། །དེ་དག་ཟད་མི་ཤེས་པའི་རྒྱུ་ཡིན་པས་མྱ་ངན་ལས་འདས་པའི་འདུ་ཤེས་ཏེ་ཟད་པས་འཇིགས་པ་མེད་པའི་ཕྱིར་རོ། །དོར་བྱའི་ཆོས་ཚོལ་ ༼༢༥༡༽ པ་ནི་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་ནི་རྣམ་པར་རྟོག་པ་བཅུ་ཡང་དག་པར་སྤང་བར་བྱའོ། །རྣམ་རྟོག་གང་གཉེན་པོ་གང་གིས་སྤོང་ཞེ་ན། ཆོས་ཉིད་མེད་པར་རྟོག་པའི་གཉེན་པོར་ཤེར་ཕྱིན་གྱི་མདོ་ལས་བྱང་ཆུབ་སེམས་དཔའ་ཉིད་དུ་ཡོད་བཞིན་དུ་ཞེས་སོ། །ཇི་ལྟར་སྣང་བ་བཞིན་དུ་ཡོད་པར་རྟོག་པའི་གཉེན་པོར་བྱང་ཆུབ་སེམས་དཔའ་ཡང་དག་པར་རྗེས་སུ་མི་མཐོང་ཞེས་སོགས་གསུངས་སོ། །གཟུགས་སོགས་ཡང་དག་ཏུ་ཡོད་པར་སྒྲོ་འདོགས་པའི་གཉེན་པོར་གཟུགས་ནི་གཟུགས་ཀྱི་ངོ་བོ་ཉིད་ཀྱིས་སྟོང་ངོ་ཞེས་སོ། །ཆོས་ཅན་གཟུགས་སོགས་ཡང་དག་པར་མེད་པས་དེའི་ཆོས་ཉིད་ཀྱང་མེད་ཅེས་སྐུར་བ་འདེབས་པའི་གཉེན་པོར་སྟོང་པ་ཉིད་ཀྱིས་ནི་མ་ཡིན་ནོ་ཞེས་སོ། །གཟུགས་སོགས་དང་དེའི་ཆོས་ཉིད་གཅིག་པར་རྟོག་པའི་གཉེན་པོར་གཟུགས་ཀྱི་སྟོང་པ་ཉིད་གང་ཡིན་པ་དེ་ནི་གཟུགས་མ་ཡིན་ཞེས་སོ། །དུ་མ་སྟེ་དེ་གཉིས་ཐ་དད་པ་ཉིད་དུ་རྟོག་པའི་གཉེན་པོར་སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། །གཟུགས་ཉིད་སྟོང་པ་ཉིད།

སྟོང་པ་ཉིད་གཟུགས་སོ་ཞེས་སོ། །གཟུགས་སོགས་རང་གི་ངོ་བོ་ཉིད་དུ་རྟོག་པའི་གཉེན་པོར་གཟུགས་གང་ཡིན་པ་དེ་ནི་མིང་ངོ་ཞེས་སོ། །གཟུགས་སོགས་ལ་ཁྱད་པར་སྐྱེ་འགག་ལ་སོགས་སུ་རྟོག་པའི་གཉེན་པོར་གཟུགས་ལ་ནི་སྐྱེ་བ་ཡང་མེད་འགག་པ་ཡང་མེད་ཀུན་ནས་ཉོན་མོངས་པ་ཡང་མེད་རྣམ་པར་བྱང་བ་ཡང་མེད་ཅེས་སོ། །མིང་ཇི་ལྟ་བ་བཞིན་དུ་དོན་དུ་ཞེན་པའི་གཉེན་པོར་མིང་བཅོས་མ་སྟེ་ཞེས་པ་ལ་སོགས་པའོ། །དོན་ཇི་ལྟ་བ་བཞིན་དུ་མིང་དུ་རྣམ་པར་རྟོག་པའི་ 

༼༢༥༢༽ གཉེན་པོར་བྱང་ཆུབ་སེམས་དཔས་མིང་དེ་དག་ཐམས་ཅད་ཡང་དག་པར་རྗེས་སུ་མི་མཐོང་ངོ༌། །ཡང་དག་པར་རྗེས་སུ་མ་མཐོང་ན་མངོན་པར་ཞེན་པ་མེད་དོ་ཞེས་སོ། །དེ་ལྟར་མདོའི་དོན་དེ་དག་རྟོགས་པའི་སྒོ་ནས་མེད་པ་ལ་སོགས་པར་མངོན་པར་ཞེན་པའི་རྣམ་རྟོག་བཅུ་པོ་དེ་ཡང་དག་པར་སྤང་བར་བྱའོ། །དོན་བསྡུས་པའི་སྒོ་ནས་ཆེ་བ་བརྗོད་པ་ནི་དེ་ལྟར་བསམ་པ་བློ་གྲོས་དགེ་བས་སྦྱོར་བ་བརྩོན་འགྲུས་དྲག་པོ་བསྟེན་ནས་དེ་བཞིན་ཉིད་དང་བཅས་པ་སྟེ་བདེན་པ་གཉིས་ཀྱི་ཆོས་ཉིད་ཡོངས་སུ་བཙལ་ཏེ་ཤེས་པར་བྱས་ནས་གཞན་དོན་གྱི་ཆེ་བའི་བདག་ཉིད་ནི། དེ་ཕྱིར་རྟག་ཏུ་སྐྱེ་རྒུ་རྣམས་ཀྱི་སྟོན་པར་འགྱུར་བ་སྟེ། ཞེས་སོ། །རང་དོན་གྱི་ཆེ་བ། དེ་ནི་རྒྱ་མཚོ་བཞིན་དུ་ཡོན་ཏན་རྣམས་ཀྱིས་གང༌། །ཞེས་སོ། །ཆོས་ཚོལ་བའི་སྐབས་བཤད་ཟིན་ཏོ།། །།དེ་ལྟར་ཆོས་བཙལ་ནས་གཞན་ལ་ཕན་གདགས་པའི་ཕྱིར་གཞན་ལ་སྟོན་པས་ན་དེའི་འོག་ཏུ་ཆོས་བཤད་པའི་ལེའུ་འཆད་པ་ལ་སྤྱི་དོན་དང༌། གཞུང་དོན་ནོ། །དང་པོ་ནི། བྱང་ས་ལས། དོན་ཅི་ཞིག་སྟོན་པ་དང༌། དགོས་པ་ཅིའི་ཕྱིར་སྟོན་པ་དང༌། ཚུལ་ཇི་ལྟར་སྟོན་པ་དང་གསུམ་གསུངས་ཏེ། དང་པོ་ནི་གང་བཙལ་བ་དེ་ཉིད་སྟོན་ཏོ། །གཉིས་པ་ནི་གང་གི་ཕྱིར་བཙལ་བའི་དགོས་པ་དེ་ཉིད་ཀྱི་ཕྱིར་གཞན་དག་ལ་སྟོན་ཏོ། །གསུམ་པ་ནི་རྣམ་པ་གཉིས་ཀྱིས་སྟོན་ཏེ། མཐུན་པའི་གཏམ་བརྗོད་པ་དང༌། ཡོངས་སུ་དག་པའི་གཏམ་གྱིས་སོ། །དེ་ལ་ཇི་ལྟར་མཐུན་པའི་གཏམ་བརྗོད་ཅེ་ན། སྤྱོད་ཚུལ་དང་མཐུན་པར་གནས་པ་ལ་སྟོན་གྱི་ཚུལ་དང་མི་མཐུན་པ་ལ་ནི་མ་ཡིན་ཏེ། མིན་པར་སྟན་ཆེས་མཐོ་བར་འདུག་པ་ལ་མ་ཡིན། མདུན་དུ་འགྲོ་བ་ ༼༢༥༣༽ དང༌། མགོ་གཡོགས་པ་དང༌། གདུགས་དང་མཁར་བ་དང༌། མཚོན་ཐོགས་པ་ལ་སོགས་པ་ལ་མ་ཡིན་ཏེ། དེ་ཅིའི་ཕྱིར་ཞེ་ན། ཆོས་ནི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་བླ་མ་ཡིན་པའི་ཕྱིར་ཏེ། ཆོས་ལ་བཀུར་སྟི་བྱས་ན་གཞན་དག་ཀྱང་ཤས་ཆེར་གུས་པ་བསྐྱེད་པར་འགྱུར་ལ།

ཉན་པའི་ཚེ་ཡང་གུས་པར་བྱེད་ཅིང་ཁྱད་དུ་གསོད་པར་མི་བྱེད་དོ་ཞེས་པ་ལ་སོགས་པ་གསུངས་སོ། །ཡོངས་སུ་དག་པའི་གཏམ་ནི་ལྔ་སྟེ། བྱམས་པ་དང༌། ཕན་པ་དང༌། སྙིང་བརྩེ་བའི་སེམས་དང༌། ཕྲག་དོག་གིས་བདག་ལ་བསྟོད་ཅིང་གཞན་ལ་སྨོད་པར་མི་བྱེད་པ་དང༌། ཟང་ཟིང་མེད་པའི་སེམས་ཀྱིས་གཞན་དག་ལ་ཆོས་སྟོན་པ་ཡིན་ནོ། །གཞུང་དོན་ལ་རྒྱས་བཤད་དང༌། མཇུག་བསྡུས་པས་ཕན་ཡོན་བསྟན་པའོ། །དང་པོ་ལ་ལྔ་སྟེ། ཆོས་སྟོན་པ་ལ་སེར་སྣ་དགག་པ། ཆོས་སྟོན་པ་དོན་ཡོད་པ། སྟོན་པ་པོ་གང་ཟག་ཕུན་སུམ་ཚོགས་པ། བཤད་པ་ངག་ཚིག་ཕུན་སུམ་ཚོགས་པ། བཤད་བྱ་ཆོས་ཕུན་སུམ་ཚོགས་པའོ། །དང་པོ་ནི་བརྟན་པ་རྣམས་ནི། སྤྱོད་འཇུག་ལས། དགེ་བ་དག་ཀྱང་མ་བྱས་ལ། །སྡིག་པ་དག་ཀྱང་ཉེར་བསགས་ན། །བསྐལ་པ་བྱེ་བ་བརྒྱར་ཡང་ནི། །བདེ་འགྲོའི་སྒྲ་ཡང་ཐོས་མི་འགྱུར། །ཞེས་པ་དང༌། དལ་འབྱོར་འདི་ནི་ཤིན་ཏུ་རྙེད་པར་དཀའ། །ཞེས་པ་ལྟར་དལ་འབྱོར་གྱི་ལུས་དང་སྲོག་རྒྱུ་དགེ་བའི་ཚོགས་ཆེན་པོས་རྙེད་པ་དང་ལོངས་སྤྱོད་ཀྱང་ཚེ་སྔོན་དང་འདིའི་འབད་རྩོལ་གྱི་ཚེགས་ཆེན་པོས་རྙེད་ཅིང་དེ་གཉིས་ཀ་ཡང་ངོ་བོ་བཏང་ན་ཟད་པར་འགྱུར་བས་སྙིང་པོ་མེད་པ་དེ་ལྟ་བུ་ཡང་རབ་ཏུ་དགའ་ཞིང་སྤྲོ་བའི་ཡིད་ཀྱིས་སེམས་ ༼༢༥༤༽ ཅན་དུཿཁ་བ་རྣམས་ལ་རྟག་ཏུ་སྟེ། ནམ་སྦྱིན་པའི་སྐབས་སུ་བབ་པ་ན་སྦྱིན་པ་རྒྱ་ཆེན་པོ་གཏོང་ན་ཐེག་ཆེན་གྱི་ཆོས་ཡངས་ཤིང་རྒྱ་ཆེ་བ་སྐྱེ་རྒུ་རྣམས་ལ་རྣམ་པ་ཀུན་ཏུ་ཕན་པར་བྱེད་ལ། རྒྱུ་ཚེགས་ཆེན་པོས་རྙེད་པར་བྱ་དགོས་པ་མིན་ཞིང༌། ཤིན་ཏུ་མང་པོ་བཏང་ཡང་རང་གི་རྒྱུད་ལ་ཟད་པ་མེད་ཅིང་སླར་ཡང་འཕེལ་བར་འགྱུར་བ་དེ་ལན་གཅིག་ཙམ་མ་ཡིན་གྱི་ལན་མང་པོར་གཏོང་བ་ལྟ་སྨྲོས་ཀྱང་ཅི་དགོས་ཏེ་ངེས་པར་གཏོང་ངོ༌། །གལ་ཏེ། ལེགས་གསུངས་ཚིགས་བཅད་ཕྱེད་ཙམ་ཡང༌། །ཉིད་ཀྱི་སྐུ་ཡི་རིན་གྱིས་བསྒྲུབས། །ཞེས་པ་ལ་སོགས་ཆོས་རྙེད་པར་དཀའ་བ་བཤད་པ་དང་འགལ་ལོ་ཞེ་ན།

སངས་རྒྱས་བྱོན་པ་དང་དམ་པའི་ཆོས་གནས་པ་ན་རྙེད་སླ་ཞིང༌། དེ་གཉིས་ཉིད་རྙེད་དཀའ་བས་མི་འགལ་ལོ། །གཉིས་པ་ལ་གཉིས་ལས། དངོས་ནི་བཅོམ་ལྡན་འདས་ཀྱིས་རྟོགས་པའི་ཆོས་ཀྱི་ངོ་བོ་དེ་ནི་གཞན་ལ་བསྟན་པར་མི་ནུས་པས་མ་བསྟན་ཏེ། གང་གི་ཕྱིར་ན་སོ་སོ་རང་གིས་རིག་པའི་ཡེ་ཤེས་ཀྱིས་རིག་པར་བྱ་བའི་ཆོས་ཡིན་པའི་ཕྱིར་རོ། །འོ་ན་ཆོས་བསྟན་པ་དོན་མེད་དོ་ཞེ་ན། མ་ཡིན་ཏེ། དཔེར་ན་སྦྲུལ་ཨ་ཛ་གར་ཞེས་བྱ་བ་ཤིན་ཏུ་ཆེན་པོ་ཞིག་ཡོད་དེ། དེ་གཉིད་དུ་སོང་བའི་ཁ་ཆུ་ལ་བ་ལང་ལ་སོགས་པ་མང་པོས་ཆུ་ཡིན་སྙམ་ནས་བརྒྱུགས་པས་ཁ་ཆུ་དེས་ཟིན་ཏེ། སད་པ་ན་ཁ་ཆུ་རྔུབས་པས་སྲོག་ཆགས་དེ་དག་ཁའི་ནང་དུ་འདྲེན་པ་ལྟར་ཐུགས་རྗེའི་བདག་ཉིད་སྦྲུལ་ཆེན་པོ་གདེངས་པ་ལྟ་བུའི་སངས་རྒྱས་དག་གི་ཁ་ཆུ་དང་འདྲ་བའི་རིགས་པར་བཤད་པ་གསུང་རབ་ཡན་ལག་བཅུ་གཉིས་ཀྱི་ཆོས་རྣམས་ཀྱིས་གདུལ་བྱའི་སྐྱེ་བོ་ཉིད་ཀྱི་བསྟན་པའི་ ༼༢༥༥༽ ཆོས་ཀྱི་དོན་སྒྲུབ་པ་ལ་ཀུན་ནས་དྲངས་ཏེ། རིམ་གྱིས་ཉིད་ཀྱི་ཞི་བའི་ཞལ་གྱི་སྒོ་ཆོས་ཀྱི་སྐུ་སྒྲིབ་གཉིས་བག་ཆགས་དང་བཅས་པ་དག་པས་ན་རྣམ་པར་དག་པ་རྒྱ་ཆེན་པོ་དང༌། སངས་རྒྱས་ཐམས་ཅད་དང་ཐུན་མོང་བ་འཁོར་བ་མ་སྟོངས་ཀྱི་བར་དུ་ཟད་མི་ཤེས་པ་ལ་ཡང་དག་པར་བཀོད་ཅིང་འགོད་པས་དོན་ཡོད་དོ། །སྒྲུབ་བྱེད་དགོད་པ་ནི། བསྒོམས་པའི་དབང་གིས་སོ་སོ་རང་གིས་རིག་པར་བྱ་བའི་ཆོས་རྟོགས་པ་དེ་ལྟ་བས་ན་ཞི་གནས་དང་ལྷག་མཐོང་གི་རྣལ་འབྱོར་ཅན་གྱི་སྒོམ་པ་གང་ཡིན་པ་དེ་ནི་དོན་མེད་པ་མིན་ལ། རིགས་པར་བཤད་པའི་ཆོས་རྣམས་ཀྱིས་ཉིད་ཀྱི་ཆོས་ལ་སྐྱེ་བོ་འདྲེན་པ་དེ་ལྟ་བས་ན། བདེ་བར་གཤེགས་པའི་བསྟན་པ་གསུང་རབ་ཐོས་པ་གང་ཡིན་པ་དེ་ཡང་དོན་མེད་པ་མིན་ནོ། །དེ་ལྟ་མ་ཡིན་པར་གལ་ཏེ་མ་བསྒོམས་པར་ཡང་ཐོས་པ་ཙམ་གྱིས་བདག་མེད་ཀྱི་དོན་མངོན་སུམ་དུ་མཐོང་བར་འགྱུར་ན། སྒོམ་པ་དོན་མེད་པར་འགྱུར་ལ། གལ་ཏེ་བསྟན་པའི་ཆོས་མ་ཐོས་པར་ཡང་བདག་མེད་ཀྱི་སྒོམ་པ་ལ་འཇུག་པར་འགྱུར་ན་བསྟན་པ་དོན་མེད་པར་འགྱུར་ན་དེ་གཉིས་ཀ་དོན་མེད་པ་མ་ཡིན་པས་གཉིས་ཀ་ངེས་པར་དགོས་སོ། །གསུམ་པ་ལ་གཉིས་ཏེ།

སྟོན་ཚུལ་གྱི་དབྱེ་བ་དང༌། སྟོན་པ་པོ་ཕུན་སུམ་ཚོགས་པའི་མཚན་ཉིད་དོ། །དང་པོ་ནི་སེམས་དཔའ་མཆོག་གི་ཆོས་སྟོན་པའི་ཚུལ་ནི་རྒྱུ་སངས་རྒྱས་ལ་སོགས་པ་ལ་ལུང་ཐོས་ནས་གཞན་ལ་སྟོན་པ་དང༌། རང་གི་དེ་ཁོ་ན་ཉིད་མངོན་སུམ་དུ་རྟོགས་ནས་སྟོན་པ་དང༌། དག་པའི་ས་ཐོབ་ནས་རྣམ་པར་མི་རྟོག་པ་ལ་དབང་འབྱོར་པས་འབད་རྩོལ་ ༼༢༥༦༽ མེད་པར་སྟོན་པའོ། །སྒྲ་འབྱུང་བའི་གནས་ནི་ཁ་ནས་སྟོན་པ་དང༌། ཤིང་ལ་སོགས་པའི་གཟུགས་ཐམས་ཅད་དང༌། ནམ་མཁའ་ལས་ཀྱང་འབྱུང་ངོ༌། །གཉིས་པ་ལ་གཉིས་ལས། ཡོན་ཏན་བཞི་དང་ལྡན་པ་ནི། འཕགས་པ་ཚངས་པས་ཞུས་པའི་མདོ་ལས། ཆོས་བཞི་པོ་དམ་པའི་ཆོས་ཡོངས་སུ་འཛིན་པ་དང༌། བདག་ཉིད་ཀྱི་ཤེས་རབ་སྦྱངས་པ་དང༌། སྐྱེས་བུ་དམ་པའི་ལས་བྱེད་པ་དང༌། ཀུན་ནས་ཉོན་མོངས་པ་དང་རྣམ་པར་བྱང་བ་དག་ཡང་དག་པར་སྟོན་པ་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་ཆོས་ཀྱི་སྦྱིན་པ་ཆེན་པོ་རྣམ་པར་འབྱེད་དོ་ཞེས་གསུངས་པའི་དོན་མང་དུ་ཐོས་པའི་ཕྱིར་སྟོན་པ་རྒྱ་ཆེ་བ་དང༌། ཤེས་རབ་ཆེ་བས་གཞན་གྱི་ཐེ་ཚོམ་སྤོང་བ་དང༌། སྒོ་གསུམ་ཁ་ན་མ་ཐོ་བ་མེད་པའི་ལས་ཅན་ཡིན་པས་ཚིག་གཟུང་བར་འོས་པ་དང༌། དུཿཁ་དང་ཀུན་འབྱུང་གི་བདེན་པ་ནི་ཀུན་ནས་ཉོན་མོངས་པའི་དེ་ཁོ་ན་ཉིད་དང༌། འགོག་པ་དང་ལམ་གྱི་བདེན་པ་ནི་རྣམ་པར་བྱང་བའི་དེ་ཁོ་ན་ཉིད་དེ། དེ་ཁོ་ན་ཉིད་གཉིས་པོ་དེ་སྟོན་པ་རྣམས་ཀྱིས་རིམ་པ་བཞིན་དུ་བསྟན་ནོ། །ཁྱད་པར་དགུ་དང་ལྡན་པ་ནི། འཇམ་པ་ནི་གཞན་གྱིས་བརྒལ་བ་ལ་ཚིག་རྩུབ་པོ་མི་འབྱིན་པའོ། །རྒྱགས་པ་དང་བྲལ་བ་ནི་གཞན་གྱིས་བསྟོད་དམ་རྟོགས་པར་དཀའ་བའི་དོན་ལུང་རིགས་ཀྱི་སྒོ་ནས་གྲུབ་ཀྱང་ང་རྒྱལ་མེད་པའོ། །མི་སྐྱོ་བ་ནི་ཆོས་སྟོན་པ་ལ་དུབ་པ་མེད་པའོ། །གསལ་བ་ནི་དཔེ་མཁྱུད་མེད་པར་རྫོགས་པར་སྟོན་པའོ། །སྣ་ཚོགས་པ་ནི་མི་ཟློས་པར་ཚིག་དང་དོན་གྱི་རྣམ་གྲངས་མང་པོ་འཆད་པའོ། །རིགས་པ་ནི་ཚད་མ་གསུམ་དང་མི་འགལ་བའོ། །གོ་བ་ནི་

༼༢༥༧༽ ཚིག་དང་ཡི་གེ་ཉན་པ་པོ་རྣམས་ལ་གྲགས་པའི་སྒོ་ནས་སྟོན་པའོ། །ཟང་ཟིང་མེད་པ་ནི་གཞན་དག་དད་ནས་རྙེད་བཀུར་ལ་སོགས་པ་བྱེད་པ་དོན་དུ་མི་གཉེར་བའོ། །ཀུན་ཏུ་འགྲོ་བ་ནི་རིགས་ཅན་གསུམ་ལ་ཐེག་པ་གསུམ་སྟོན་པའོ། །བཤད་པ་ངག་ཚིག་ཕུན་སུམ་ཚོགས་པ་ལ་གཉིས་ཏེ། དངོས་དང༌། ཕན་ཡོན་ནོ། །དངོས་ལ་གཉིས་ཏེ། བྱང་ཆུབ་སེམས་དཔའི་གསུང་དང༌། སངས་རྒྱས་ཀྱི་གསུང་ངོ༌། །དང་པོ་ལ་ཚིག་ཡན་ལག་བརྒྱད་ལྡན་དང༌། ཡི་གེ་ཡན་ལག་བརྒྱད་ལྡན་གཉིས་ལས། དང་པོ་ནི། མདོ་ལས། གྲོང་ཁྱེར་པའི་གསུང་དང༌། སྙན་ཅིང་འཇེབས་པའི་གསུང་དང༌། རྣམ་པར་གསལ་བ་དང༌། རྣམ་པར་རིག་པར་བྱེད་པ་དང༌། མཉན་པར་འོས་པ་དང༌། བརྟེན་པ་མེད་པ་དང༌། མི་མཐུན་པ་མེད་པ་དང༌། གཏུགས་པ་མེད་པར་ཆོས་སྟོན་ཏེ་ཞེས་གསུངས་པའི་དོན་གོ་རིམ་བཞིན་དུ་སྟོན་པ་ལ་མི་ཞན་པ་ནི་འཁོར་ཉེ་རིང་མེད་པས་ཐོས་ཤིང་གོ་བའོ། །རྣམ་གྲངས་བསྡུ་བ་ལས། དེ་ལ་ངག་གྲོང་ཁྱེར་བ་ནི་མྱ་ངན་ལས་འདས་པའི་གྲོང་ཁྱེར་གྱི་དབང་དུ་བྱས་པའི་ཕྱིར་རོ་ཞེས་བཤད་དོ། །སྙན་པ་ནི་ཡིད་དུ་འོང་བའོ། །ལེགས་པར་བཤད་པ་ནི་ལེགས་པར་གོ་བར་བཤད་པའོ། །གྲགས་པ་ནི་འཁོར་ལ་སྔར་གྲགས་པའི་ཐ་སྙད་ཀྱིས་སྟོན་པའོ། །ཅི་རིགས་པ་ནི་གདུལ་བྱའི་བློ་དང་མཐུན་པའོ། །ཟང་ཟིང་མེད་པ་ནི་རྙེད་བཀུར་དང་གྲགས་སྙན་ལ་མི་ལྟ་བས་ཀུན་ནས་བསླང་བའོ། །རན་པ་ནི་བརྡ་འཕྲོད་ཅིང་མང་བ་མེད་པས་འཁོར་མི་སྐྱོ་བར་བྱེད་པའོ། །ཡངས་པ་ནི་བཤད་བྱ་གཏུགས་པ་མེད་པའོ། །གཉིས་པ་མདོ་ལས་ཚིག་དང་ཡི་གེ་རིགས་ ༼༢༥༨༽ པ་དང༌། འབྲེལ་པ་དང༌། མཐུན་པ་དང༌། རུང་བ་དང༌། འབྱོར་པ་དང༌། འཕྲོད་པ་དང༌། འཚམས་པ་དང༌། འགྲུས་སྐྱོང་གི་ཡན་ལག་གི་ཚོགས་དག་གིས་ཞེས་གསུངས་པའི་དོན་གོ་རིམ་བཞིན་དུ་སྟོན་པ་ལས་རིགས་པ་དང་མི་འགལ་བར་བསྟན་པ་དང༌། བསྟན་པ་དེའི་དོན་ཇི་ལྟ་བ་བཞིན་དུ་བཤད་པ་དང༌། ཐེག་པ་གསུམ་ཅར་དང་མཐུན་པ་དང༌། སྙན་པས་ན་བདེ་བ་དང༌།

བརྡ་དེ་འཁོར་ལ་གྲགས་པ་དང༌། གདུལ་བྱའི་བློ་དང་འཚམས་པས་ཅི་རིགས་པ་དང༌། འཁོར་བ་ལས་ངེས་པར་འབྱུང་བའི་ཆེད་དུ་བསྟན་པ་དང༌། འཕགས་པ་སློབ་པའི་ལམ་དང་མཐུན་པར་སྟོན་པ་སྟེ། དེ་ནི་རྟག་ཏུ་མཁས་པར་སྐྱོང་བའི་ཕྱིར་འགྲུས་སྐྱོང་ཞེས་བྱའོ། །དེ་དག་མདོར་བསྡུས་ན་སེམས་དཔའ་མཆོག་རྣམས་ཀྱི་ཡི་གེ་ཕུན་སུམ་ཚོགས་པ་ཡིན་ནོ། །སངས་རྒྱས་ཀྱི་གསུང་ནི། བདེ་གཤེགས་གསུང་ནི་མཐའ་ཡས་ཏེ། །ཡན་ལག་དྲུག་ཅུ་བསམ་མི་ཁྱབ། །ཅེས་ཏེ་གསང་བ་བསམ་གྱིས་མི་ཁྱབ་པའི་མདོ་ལས། ཞི་བའི་བློ་གྲོས་གཞན་ཡང་དེ་བཞིན་གཤེགས་པའི་གསུང་ནི་རྣམ་པ་དྲུག་ཅུ་དང་ལྡན་པར་འབྱུང་སྟེ། མཉེན་པ་དང་ཞེས་པ་ལ་སོགས་པའི་དོན་མཉེན་པ་ནི་སེམས་ཅན་གྱི་ཁམས་ཀྱི་དགེ་བའི་རྩ་བ་བརྟེན་པའི་ཕྱིར་རོ། །འཇམ་པ་ནི་ཚེ་འདིར་ཐོས་མ་ཐག་བདེ་བ་སྐྱེད་པའོ། །ཡིད་དུ་འོང་བ་ནི་དོན་བཟང་པོའོ། །ཡིད་དུ་འཐད་པ་ནི་ཡི་གེ་བཟང་པོའོ། །དག་པ་ནི་འཇིག་རྟེན་ལས་འདས་པ་ཐམས་ཅད་ཀྱི་མཆོག་ཏུ་གྱུར་པའི་ཡེ་ཤེས་ལ་བརྟན་པའོ། །དྲི་མ་མེད་པ་ནི་ཉོན་མོངས་པའི་བག་ལ་ཉལ་དང་དེས་བཞག་པའི་བག་ཆགས་ངག་གི་ ༼༢༥༩༽ འཁྲུལ་པ་ཅ་ཅོ་འབྱུང་བའི་རྒྱུ་སྤངས་པའོ། །འགྲེལ་ཆེན་མཁན་པོ་ན་རེ་ཉོན་མོངས་པའི་ས་བོན་ལ་བག་ཆགས། ཉེ་བའི་ཉོན་མོངས་པའི་ས་བོན་ལ་བག་ལ་ཉལ་ཞེས་ཟེར་རོ། །གསལ་བ་ནི་ཚིག་དང་ཡི་གེ་གྲགས་པའོ། །སྙན་ཅིང་འཇེབས་པ་ནི་མུ་སྟེགས་ཅན་གྱི་ལྟ་བ་འཇོམས་པའི་སྟོབས་དང་ལྡན་པའོ། །མཉན་པར་འོས་པ་ནི་གསུང་བཞིན་བསྒྲུབས་པས་འཁོར་བ་ལས་ངེས་པར་འབྱུང་བའི་ཕྱིར་རོ། །མི་ཚུགས་པ་ནི་ཕས་ཀྱི་རྒོལ་བ་ཐམས་ཅད་ཀྱིས་མི་རྫི་བའོ། །སྙན་པ་ནི་ཐོས་པས་དགའ་བར་བྱེད་པའོ། །འདུལ་བ་ནི་ཉོན་མོངས་པའི་གཉེན་པོ་བྱེད་པའོ། །མི་རྩུབ་པ་ནི་སྒྲུབ་སླ་ཞིང་ཕན་ཡོན་ཆེ་བའི་བསླབ་པ་སྟོན་པའོ། །མི་བརླང་བ་ནི་བསླབ་པ་ལས་འདས་ན་ལྟུང་བ་ལས་ངེས་པར་འབྱུང་བའི་ཐབས་སྟོན་པའོ། །རབ་ཏུ་འདུལ་བ་ནི་རིགས་ཅན་གསུམ་པོ་འདུལ་བའི་ཕྱིར་ཐེག་པ་གསུམ་ཅར་སྟོན་པའོ། །རྣར་སྙན་པ་ནི་དེ་ཉན་པ་ན་བློ་གཞན་དུ་མི་གཡེང་བའོ། །ལུས་ཚིམ་པར་བྱེད་པ་ནི་ཞི་གནས་སྐྱེད་པའོ། །སེམས་ཚིམ་པར་བྱེད་པ་ནི་ལྷག་མཐོང་གི་རབ་ཏུ་དགའ་བ་སྐྱེད་པའོ། །སྙིང་དགའ་བར་བྱེད་པ་ནི་ཐེ་ཚོམ་གཅོད་པའོ། །དགའ་བ་དང་བདེ་བ་སྐྱེད་པ་ནི་ལོག་པར་ངེས་པར་སེལ་བའོ། །ཡོངས་སུ་གདུང་བ་མེད་པ་ནི་དེ་བཞིན་དུ་སྒྲུབ་པ་ལ་འགྱོད་པ་མི་འབྱུང་བའོ། །ཀུན་ཤེས་པར་བྱ་བ་ནི་ཐོས་བྱུང་གི་ཤེས་རབ་ཕུན་སུམ་ཚོགས་པའི་རྟེན་དུ་གྱུར་པའོ། །རྣམ་པར་རིག་པ་ནི་བསམ་བྱུང་གི་ཤེས་རབ་ཕུན་སུམ་ཚོགས་པའི་རྟེན་དུ་གྱུར་པའོ། །རྣམ་པར་གསལ་བ་ནི་དཔེ་མཁྱུད་མེད་པར་སྟོན་པའོ། །དགའ་བར་བྱེད་པ་ནི་འཕགས་པ་རྣམས་

༼༢༦༠༽ དགའ་བར་བྱེད་པའོ། །མངོན་པར་དགའ་བ་ནི་སོ་སོའི་སྐྱེ་བོ་རྣམས་དགའ་བར་བྱེད་པའོ། །ཀུན་ཤེས་པར་བྱེད་པ་ནི་ཆོས་ཉིད་དམ་ཕྱི་རོལ་གྱི་དངོས་པོ་སྣ་ཚོགས་འགྲུབ་པའི་ལས་ལ་སོགས་པ་བསམ་གྱིས་མི་ཁྱབ་པའི་ཆོས་སྟོན་པའོ། །རྣམ་པར་རིག་པར་བྱེད་པ་ནི་ཕུང་པོ་ལ་སོགས་བསམ་གྱིས་མི་ཁྱབ་པའི་ཆོས་སྟོན་པའོ། །རིགས་པ་ནི་ཚད་མ་དང་མི་འགལ་བའོ། །འགྲེལ་པ་ནི་གདུལ་བྱ་དང་འཚམས་པའི་ཆོས་སྟོན་པའོ། །ཟློས་པའི་སྐྱོན་མེད་པ་ནི་དོན་མེད་མ་ཡིན་པའོ། །སེང་གེའི་སྒྲ་ནི་མུ་སྟེགས་ཅན་ཐམས་ཅད་སྐྲག་པར་བྱེད་པའོ། །གླང་པོ་ཆེའི་སྒྲ་སྐད་ནི་ལྷའི་གླང་པོ་ཆེ་ས་སྲུངས་ཀྱི་བུའི་སྒྲ་ལྟར་ཡངས་པ་སྟེ་སུབ་སུབ་པོ་དང་འཛེར་འཛེར་པོ་མེད་པའོ། །འབྲུག་གི་སྒྲའི་དབྱངས་ནི་བརྗིད་པའོ། །ཀླུའི་དབང་པོའི་སྒྲ་ནི་གཟུང་བར་འོས་པའོ། །དྲི་ཟའི་གླུ་དབྱངས་ནི་སྙན་པའོ། །ཀ་ལ་པིང་ཀའི་སྒྲ་དབྱངས་ནི་རྣོ་བ་དང་འཇིག་པ་སྟེ། དེའི་དོན་སྙིང་ལ་འབབ་ཅིང་འཕྲོ་ཆད་ན་ཉན་འདོད་སྐྱེ་བའོ། །ཚངས་པའི་དབྱངས་སུ་གྲགས་པ་ནི་ཐག་རིང་པོར་ཡང་གྲགས་པའོ། །ཤང་ཤང་ཏེའུའི་སྒྲ་དབྱངས་སུ་གྲགས་པ་ནི་དེ་ཐོས་ན་དོན་ཐམས་ཅད་འགྲུབ་པའོ། །ལྷའི་དབང་པོའི་སྒྲ་དབྱངས་ལྟར་སྙན་པ་ནི་དེ་ལས་འདར་མི་རུང་བའོ། །རྔའི་སྒྲ་ནི་བདུད་དང་ཕྱིར་རྒོལ་བ་ཐམས་ཅད་ལས་རྒྱལ་བའི་སྔོན་དུ་འགྲོ་བའོ། །མ་ཁེངས་པ་ནི་བསྟོད་ཀྱང་ང་རྒྱལ་མེད་པའོ། །མི་དམའ་བ་ནི་སྨད་ཀྱང་ཁོང་ཁྲོ་བ་མེད་པའོ། །སྒྲ་ཐམས་ཅད་ཀྱི་རྗེས་སུ་ཞུགས་པ་ནི་དུས་གསུམ་གྱི་དངོས་པོ་ལུང་སྟོན་པའོ། །ཚིག་ཟུར་ཆགས་པ་མེད་པ་ནི་བསྙེལ་ཏེ་མི་ ༼༢༦༡༽ གསུང་བའོ། །མ་ཚང་བ་མེད་པ་ནི་གདུལ་བྱ་ལ་ནམ་གསུང་དགོས་པ་ན་གསུང་པའོ། །མ་ཞུམ་པ་ནི་རྙེད་བཀུར་ལ་མི་ལྟ་བའོ། །མི་ཞན་པ་ནི་བསྙེངས་པ་དང་བྲལ་བའོ། །རབ་ཏུ་དགའ་བ་ནི་ཆོས་སྟོན་པ་ལ་ཐུགས་མི་སྐྱོ་བའོ། །ཁྱབ་པ་ནི་རིག་པའི་གནས་ཐམས་ཅད་ལ་མཁས་པ་དང་ལྡན་པའོ། །ཐ་བ་དང་བཅས་པའི་ཆེད་ནི་སེམས་ཅན་དགེ་བའི་རྩ་བ་མ་བསྐྱེད་པ་རྣམས་ཀྱི་དོན་བྱེད་པ་སྟེ།

བཅས་པའི་སྒྲས་ཐ་བ་མེད་པ་རྣམས་ཀྱང་བསྡུས་སོ་ཞེས་འགྲེལ་ཆེན་མཁན་པོ་ཟེར་རོ། །རྒྱུན་ཆགས་པ་ནི་རྒྱུན་མ་ཆད་པའོ། །འགྲེལ་པ་ནི་རྣམ་པ་སྣ་ཚོགས་སུ་ཉེ་བར་གནས་པའོ། །སྒྲ་ཐམས་ཅད་རྫོགས་པར་བྱེད་པ་ནི་གསུང་གཅིག་གདུལ་བྱ་རྣམས་ཀྱིས་རང་རང་གི་སྐད་དུ་གོ་བའོ། །དབང་པོ་ཐམས་ཅད་ཚིམ་པར་བྱེད་པ་ནི་གསུང་གཅིག་གིས་བརྗོད་བྱའི་དོན་གདུལ་བྱ་རྣམས་ཀྱི་རང་རང་གི་དབང་པོ་དང་མཐུན་པར་གོ་བའོ། །མ་སྨད་པ་ནི་དམ་བཅས་པ་བཞིན་བྱེད་པའོ། །མི་འགྱུར་བ་ནི་གདུལ་བྱ་གང་ལ་གསུང་བའི་དུས་ལ་བབ་པ་དེ་ལ་གསུང་པའོ། །མ་རྟབས་པ་ནི་རྟབ་རྟབ་པོར་མི་གསུང་པའོ། །འཁོར་ཀུན་ཏུ་གྲགས་པ་ནི་འཁོར་ཉེ་བ་དང་རིང་བས་མཚུངས་པར་ཐོས་པའོ། །རྣམ་པ་ཐམས་ཅད་ཀྱི་མཆོག་དང་ལྡན་པ་ནི་དོན་རྟོགས་པར་བྱ་བའི་ཕྱིར་དུ་གདུལ་བྱའི་བློ་དང་མཐུན་པའི་དཔེ་དང་སྦྱར་ཞིང་གསུང་པའོ། །མདོ་ལས་འཁོར་ཀུན་ཏུ་གྲགས་པའི་རྗེས་ལ་འདོད་ཆགས་ཞི་བར་བྱེད་པ་དང༌། ཞེ་སྡང་འདུལ་བ་དང༌། གཏི་མུག་སེལ་བ་དང༌། བདུད་ཚར་གཅོད་པ་དང་ཞེས་འབྱུང་ངོ༌། །ཕན་ཡོན་ལ་གཉིས་ལས། ཡོན་ཏན་གསུམ་དང་ལྡན་ 

༼༢༦༢༽ པ་ནི་མདོ་ལས། བརྗོད་དོ། །འདོགས་སོ། །རབ་ཏུ་འཇོག་གོ །རྣམ་པར་འབྱེད་དོ། །རྣམ་པར་འགྲེལ་ཏོ། །གསལ་བར་བྱེད་དོ། །སྟོན་ཏོ། །ཡང་དག་པར་རབ་ཏུ་སྟོན་ཏོ་ཞེས་གསུངས་པའི་དོན་རིམ་པ་ལྟར་སྟོན་པ་ནི་ངག་གིས་བརྗོད་པ་དང༌། ཤིན་ཏུ་རིགས་པའི་དོན་བརྗོད་པའི་ཚིག་གིས་འདོགས་པ་དང༌། མདོར་བསྟན་པས་རབ་ཏུ་འཇོག་པ་དང༌། རྒྱས་པར་བཤད་པས་དེ་རྣམ་པར་འབྱེད་པ་དང༌། འཁོར་གྱི་ཐེ་ཚོམ་གཅོད་པར་བྱེད་པས་རྣམ་པར་འགྲེལ་པ་དང༌། དོན་ལ་ངེས་པ་བསྐྱེད་པར་བྱ་བའི་ཕྱིར་ལན་མང་དུ་སྟོན་པས་གསལ་བར་བྱེད་པ་དང༌། དབང་པོ་རྣོན་པོ་མགོ་སྨྲོས་པས་གོ་བ་རྣམས་ལ་ནི་སྟོན་པ་དང༌། དང་པོ་རྟུལ་པོ་སྤྲོས་པས་གོ་བ་རྣམས་ལ་ནི་ཡང་དག་པར་རབ་ཏུ་སྟོན་ཏོ། །དེ་ལྟར་སངས་རྒྱས་རྣམས་ཀྱི་ཆོས་སྟོན་པ་བརྒྱད་པོ་འདི་ཡང་འཁོར་གསུམ་གྱིས་དག་པ་ཡིན་ཏེ། འཁོར་གསུམ་པོ་གང་ཞེ་ན། གང་གིས་སྟོན་པ་དེ་ངག་ཚིག་གཉིས་དང༌། ཇི་ལྟར་སྟོན་པ་བསྟན་པ་དང༌། རྣམ་པར་འབྱེད་པ་དང༌། ཐེ་ཚོམ་གཅོད་པ་དང༌། ལན་མང་དུ་བྱེད་པ་དང་ལྡན་པ་སྟེ་བཞི་དང༌། གང་ལ་སྟོན་པ་ལ་མགོ་སྨྲོས་པ་དང་རྣམ་པར་སྤྲོས་པས་གོ་བའོ། །ཉེས་པ་བརྒྱད་དང་བྲལ་བ་ལ་བསྟན་བཤད་གཉིས་ལས། བསྟན་པ་ནི་སངས་རྒྱས་ཀྱི་བཤད་པ་འདི་ནི་ཉེས་པ་བརྒྱད་པོ་དག་དང་བྲལ་བ་ཉིད་དུ་ཤེས་པར་བྱའོ། །བཤད་པ་ནི་ཉེས་པ་བརྒྱད་པོ་གང་ཞེ་ན། ལེ་ལོའི་སྒོ་ནས་ཆོས་མི་འཆད་པ་དང༌། མི་གོ་བ་སྟེ་རང་ཉིད་ཀྱིས་མ་རྟོགས་པས་གཞན་ལ་གོ་བར་སྟོན་མི་ནུས་པ་དང༌། ལེ་ལོ་མེད་ཅིང་རང་གིས་རྟོགས་ཀྱང་ཆོས་འཆད་པའི་གོ་སྐབས་མི་འབྱེད་པ་དང༌། ༼༢༦༣༽ ཅུང་ཟད་འཆད་ཀྱང་མ་ངེས་པ་སྟེ་དོན་ངེས་པར་མི་བྱེད་པ་དང༌། དོན་བཀྲོལ་བའི་སྒོ་ནས་ཐེ་ཚོམ་མི་གཅོད་པ་དང༌། ཐེ་ཚོམ་ལན་གཅིག་བསལ་ཡང་ལན་མང་དུ་བཤད་པའི་སྒོ་ནས་ཐེ་ཚོམ་དང་བྲལ་བ་བསྟན་པ་མི་བྱེད་པ་དང༌། སྐྱོ་བ་སྟེ་ཡང་ཡང་སྟོན་མི་ནུས་པ་དང༌། སེར་སྣའི་དབང་གིས་རྫོགས་པར་མི་སྟོན་པ་སྟེ་ཉེས་པ་བརྒྱད་པོ་དེ་དག་མེད་པའི་ཕྱིར་སངས་རྒྱས་ཀྱི་ཆོས་བཤད་པ་དེ་དག་བླ་ན་མེད་པར་འདོད་དོ། །བཤད་བྱ་ཆོས་ཕུན་སུམ་ཚོགས་པ་གཉིས་ལས།

སྤྱིར་བཀའི་ཚིག་དོན་ཕུན་སུམ་ཚོགས་པ་ནི་མདོ་ལས། དམ་པའི་ཆོས་ནི་ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ་ཞེས་གསུངས་པའི་དོན་ནི་ཡོན་ཏན་བཞི་ལྡན་གྱི་ཚངས་སྤྱོད་ཡང་དག་པར་སྟོན་པའི་ཆོས་འདི་ནི་དང་པོ་ཐོས་པ་ན་དོན་ངེས་ཤིང་ཡིད་ཆེས་པའི་དད་པ་དང༌། བསམས་པ་ན་ཐོབ་པར་ནུས་པར་རིག་ནས་དགའ་བ་དང༌། བསྒོམས་པ་ན་ཡང་དག་པ་ཇི་ལྟ་བ་བཞིན་དུ་ཤེས་པའི་བློ་གྲོས་ཀྱི་རྒྱུ་ཡིན་པའི་ཕྱིར་གོ་རིམ་བཞིན་དུ་ཐོག་མ་དང༌། བར་དང༌། ཐ་མར་དགེ་བར་འདོད་དོ། །ཀུན་རྫོབ་དང་དོན་དམ་པའི་བདེན་པའི་དོན་གཉིས་སྟོན་པ་དང་ལྡན་པས་དོན་བཟང་པོ། ཚིག་དང་ཡི་གེ་གྲགས་པ་བརྗོད་པས་ཚིག་དོན་གཟུང་སླ་བས་ན་ཚིག་འབྲུ་བཟང་པོ། ཡོན་ཏན་བཞི་ལྡན་གྱི་ཚངས་སྤྱོད་སྟོན་ཞེས་བསྟན་ནས། དེ་གང་ཞེ་ན། དེ་བཤད་པ་ནི་གཞན་མུ་སྟེགས་ཅན་ལ་སོགས་པ་དང་ཐུན་མོང་མ་ཡིན་པ་དང་ལྡན་པས་མ་འདྲེས་པ་དང༌། ཁམས་གསུམ་པའི་ཉོན་ ༼༢༦༤༽ མོངས་པ་སྤོང་བའི་གཉེན་པོ་ཡོངས་སུ་རྫོགས་པ་དང༌། ངོ་བོ་ཉིད་ཀྱིས་དག་པས་ཟག་པ་མེད་པས་ན་ཡོངས་སུ་དག་པ་དང༌། གློ་བུར་གྱི་དྲི་མས་དག་པས་ན་ཡོངས་སུ་བྱང་བའོ། །ཚངས་པ་ནི་མྱ་ངན་ལས་འདས་པའམ་སངས་རྒྱས་ཡིན་ཏེ་མཛོད་ལས། དེ་ཉིད་ཚངས་ཚུལ་ཚངས་པ་ཡི། །འཁོར་ལོ་ཚངས་པས་བསྐོར་ཕྱིར་རོ། །ཞེས་བཤད་ལ། དེའི་འགྲེལ་པར་བཅོམ་ལྡན་འདས་ནི་ཚངས་པའི་ཚུལ་བླ་ན་མེད་པ་དང་ལྡན་པའི་ཕྱིར་ཚངས་པ་ཡིན་ཏེ། མདོ་ལས། བཅོམ་ལྡན་འདས་དེ་ནི་ཚངས་པ་ཞེས་ཀྱང་བྱ། ཞི་བ་དང་བསིལ་བར་གྱུར་པ་ཞེས་ཀྱང་བྱ་ཞེས་གསུངས་པའི་ཕྱིར་རོ་ཞེས་བཤད་པས་སོ། །སྤྱོད་པ་ནི་ཚངས་པའི་ཚུལ་སྤྱོད་པ་ཡིན་ཏེ། ཚངས་པའི་ཚུལ་ནི་དེ་ཉིད་ཚངས་ཚུལ་ཞེས་པའི་འགྲེལ་བར་ཉོན་མོངས་པ་སྤོང་བའི་ཕྱིར་ཚངས་པའི་ཚུལ་ལོ་ཞེས་བཤད་པས་ན་ཚངས་པ་དེ་ཐོབ་པར་བྱེད་པའི་ལམ་ཡིན་པས་རྟོགས་པའི་ཆོས་ཡིན་ལ་ཚངས་སྤྱོད་དེ་སྟོན་པའི་གསུང་རབ་ལ་ཡང་ཡོན་ཏན་བཞི་པོ་དེ་བརྗོད་བྱར་ལྡན་པས་ཡོན་ཏན་བཞི་ལྡན་ཞེས་བྱའོ། །ཁྱད་པར་དུ་དགོངས་པ་ཅན་གྱི་མདོའི་དོན་བཤད་པ་ལ་གསུམ་སྟེ།

ལྡེམ་དགོངས་དང༌། དགོངས་པ་དང༌། དེ་དག་གི་དགོས་པའོ། །དང་པོ་ལ། གཞུག་པ་ལ་ལྡེམ་པོར་དགོངས་པ་ནི་ཉན་ཐོས་ལ་སོགས་པ་ཐེག་ཆེན་ལ་གཞུག་པའི་ཕྱིར་གཟུགས་སོགས་ཕྱི་རོལ་གྱི་དོན་ཡོད་པར་གསུངས་པ་སྟེ། དགོངས་གཞི་གཟུང་ཆར་སྣང་བ་ཙམ་ལ་དགོངས་ལ། སྒྲ་ཇི་བཞིན་པར་གོ་ཡང་དེ་དག་གི་བློ་དང་མཐུན་པའི་སྒོ་ནས། རིམ་གྱིས་ཐེག་ཆེན་ལ་འཇུག་པའི་དགོས་པ་ ༼༢༦༥༽ ཡོད་དོ། །མཚན་ཉིད་ལ་ལྡེམ་པོར་དགོངས་པ་ནི་ཆོས་ཐམས་ཅད་ངོ་བོ་ཉིད་མེད་པ་ལ་སོགས་པར་བསྟན་པའོ། །དགོངས་གཞི་ནི་ཀུན་བཏགས་ལ་མཚན་ཉིད་ཀྱི་ངོ་བོ་ཉིད་མེད་པ་དང༌། གཞན་དབང་ལ་སྐྱེ་བའི་ངོ་བོ་ཉིད་མེད་པ་དང༌། ཡོངས་གྲུབ་ལ་དོན་དམ་པ་ངོ་བོ་ཉིད་མེད་པའོ། །དགོས་པ་བདེན་ཞེན་ལྡོག་པའོ། །གཉེན་པོ་ལ་ལྡེམ་པོར་དགོངས་པ་ནི་སྒྲིབ་པ་བརྒྱད་ཀྱི་ཉེས་པ་འདུལ་བའི་ཕྱིར་ཐེག་ཆེན་བསྟན་པ་སྟེ་འོག་ཏུ་འཆད་དོ། །བསྒྱུར་བ་ལ་ལྡེམ་པོར་དགོངས་པ་ནི། བརྗོད་པ་དགོངས་པ་ཟབ་མོ་ཅན། །སྙིང་པོ་མེད་ལ་སྙིང་པོར་ཤེས། །ཕྱིན་ཅི་ལོག་ལ་ལེགས་པར་གནས། །ཉོན་མོངས་པས་ནི་རབ་ཉོན་མོངས། །བྱང་ཆུབ་དམ་པ་ཐོབ་པར་འགྱུར། །ཞེས་གསུངས་པ་ལྟ་བུའོ། །དགོངས་གཞི་ནི་སེམས་རྣམ་པར་གཡེང་བ་ནི་སྙིང་པོ་ཡིན་ལ། དེ་མེད་པ་ལ་སྙིང་པོ་སྟེ་གཙོ་བོར་འཛིན་པ་དང༌། རྟག་པ་དང༌། བདེ་བ་དང༌། གཙང་བ་དང༌། བདག་ཏུ་འཛིན་པ་ལས་ཕྱིན་ཅི་ལོག་མི་རྟག་པ་ལ་སོགས་པ་རྟོགས་པ་ལ་ཡོངས་སུ་མི་ཉམས་པའི་སྒོ་ནས་ལེགས་པར་གནས་པ་དང༌། ཡུན་རིང་པོར་གཞན་དོན་གྱི་དཀའ་བ་སྤྱོད་པའི་ངལ་བས་ཉོན་མོངས་པར་བྱེད་པ་ཞིག་གིས་བྱང་ཆུབ་ཐོབ་པར་འགྱུར་བའོ། །དགོས་པ་ནི་སངས་རྒྱས་པའི་ཆོས་རྟོགས་སླའོ་སྙམ་ནས་བརྙས་པ་སྤོང་བའོ། །དགོངས་པ་ལ། མཉམ་པ་ཉིད་ལ་དགོངས་པ་ནི་ཐུབ་པས་སངས་རྒྱས་རྣམ་པར་གཟིགས་ཀྱི་བསྔགས་པ་བརྗོད་ནས་ང་ཉིད་དེའི་ཚེ་རྣམ་པར་གཟིགས་སུ་གྱུར་ཏོ་ཞེས་གསུངས་པ་ལྟ་བུ་སྟེ། དགོངས་

༼༢༦༦༽ གཞི་ནི་ཆོས་ཀྱི་སྐུ་མཉམ་པའོ། །དགོས་པ་ནི་ཐུབ་པ་ལ་བརྙས་པ་སྤོང་བར་འགྱུར་བའོ། །དོན་གཞན་ལ་དགོངས་པ་ནི་ཆོས་ཐམས་ཅད་ངོ་བོ་ཉིད་མེད་པ་དང་མ་སྐྱེས་པ་ལ་སོགས་པར་གསུངས་པ་སྔར་ལྟར་རོ། །དུས་གཞན་ལ་དགོངས་པ་ནི་གང་དག་བདེ་བ་ཅན་དུ་སྨོན་ལམ་འདེབས་པ་དེ་དག་དེར་སྐྱེ་བར་འགྱུར་རོ་ཞེས་གསུངས་པ་ལྟ་བུའོ། །དགོངས་གཞི་དུས་རིང་པོ་ན་དེ་ལྟར་འགྱུར་བའོ། །དགོས་པ་ལེ་ལོའི་གཉེན་པོར་འགྱུར་བའོ། །གང་ཟག་གི་བསམ་པ་ལ་དགོངས་པ་ནི་འགའ་ཞིག་ཏུ་སྦྱིན་པ་བསྔགས་ཤིང་འགའ་ཞིག་ཏུ་སྨད་པའོ། །དགོངས་གཞི་ནི་དགེ་བ་མི་བྱེད་པ་ལ་ལྟོས་ཏེ་སྦྱིན་པ་མཆོག་ཡིན་ལ། ཚུལ་ཁྲིམས་ལ་སོགས་པ་ལ་ལྟོས་ནས་དམན་པའོ། །དགོས་པ་ནི་ཁ་ཅིག་སྦྱིན་པ་ལ་འཇུག་པ་དང༌། དེས་ཆོག་པར་འཛིན་པ་རྣམས་གོང་མ་ལ་སྦྱོར་བའོ། །དགོངས་པ་དང་ལྡེམ་དགོངས་ཀྱི་ཁྱད་པར་ནི་དགོངས་པ་བཞི་ནི་གཉེན་པོ་ལ་ལྡེམ་པོར་དགོངས་པར་འདུས་སོ། །འོ་ན་ཅིའི་ཕྱིར་དགོངས་པ་དང༌། ལྡེམ་དགོངས་སུ་བཞག་ཅེ་ན། དགོངས་གཞི་དང་དགོས་པ་གཙོ་བོར་བསྟན་པས་སོ། །ཁ་ཅིག་དགོངས་པ་དང་ལྡེམ་དགོངས་ཐམས་ཅད་དྲང་དོན་ཁོ་ནར་བཞེད་མོད་ཀྱི། དེ་ལྟ་མ་ཡིན་ཏེ་ཐེག་བསྡུས་ལས། ཡང་དགོངས་པ་བཞི་དང་ལྡེམ་པོར་དགོངས་པ་བཞིས་སངས་རྒྱས་ཀྱི་གསུང་ཐམས་ཅད་ཁོང་དུ་ཆུད་པར་བྱའོ་ཞེས་པ་དང༌། གཉེན་པོ་ལ་ལྡེམ་པོར་དགོངས་པ་ནི་གང་དུ་སྤྱོད་པ་བརྒྱད་ཁྲི་བཞི་སྟོང་གི་གཉེན་པོ་བསྟན་པའོ་ཞེས་གསུངས་པས་སོ། །འོ་ན་ཀུན་ལས་བཏུས་ལས། ལྡེམ་པོར་དགོངས་པ་རྣམ་པར་ངེས་པ་ ༼༢༦༧༽ གང་ཞེ་ན། མིང་གི་ཚོགས་དང་ཚིག་གི་ཚོགས་དང་ཡི་གེའི་ཚོགས་རྣམས་ཀྱི་དོན་གཞན་དུ་བརྗོད་པ་དོན་གཞན་དུ་ཡོངས་སུ་བསྒྱུར་བ་སྟེ་ཞེས་དྲང་དོན་དུ་བཤད་པ་དང་འགལ་ལོ་ཞེ་ན། དེ་ནི་བསྒྱུར་བ་ལ་ལྡེམ་པོར་དགོངས་པ་ཁོ་ནའི་དབང་དུ་མཛད་པ་ཡིན་ནོ། །དེ་དག་གི་དགོས་པ་ལ་ཉེས་པ་སྤོང་བ་དང༌། ཡོན་ཏན་ཐོབ་པ་གཉིས་ལས།

དང་པོ་ནི་སངས་རྒྱས་ཐུབ་པ་ཉིད་ལ་བརྙས་པའི་སྒྲིབ་པའི་གཉེན་པོ་ནི་སངས་རྒྱས་རྣམ་པར་གཟིགས་ཀྱི་ཆེ་བ་མང་པོ་གསུངས་ནས་ང་ཉིད་དེའི་ཚེ་སངས་རྒྱས་རྣམ་པར་གཟིགས་སུ་གྱུར་ཏོ་ཞེས་གསུངས་པ་ལྟ་བུའོ། །ཆོས་ལ་བརྙས་པའི་སྒྲིབ་པའི་གཉེན་པོར་གངྒཱའི་ཀླུང་གི་བྱེ་མ་སྙེད་དང་མཉམ་པའི་སངས་རྒྱས་རྣམས་ལ་བསྙེན་བཀུར་བྱས་ན་གདོད་ཐེག་པ་ཆེན་པོའི་རྟོགས་པ་སྐྱེའོ་ཞེས་གསུངས་སོ། །ལེ་ལོའི་སྒྲིབ་པའི་གཉེན་པོར་གང་དག་བདེ་བ་ཅན་དུ་སྨོན་ལམ་འདེབས་པ་དེ་དག་དེར་སྐྱེ་བར་འགྱུར་རོ་ཞེས་སོ། །ཅུང་ཟད་ཙམ་གྱིས་ཆོག་པར་འཛིན་པའི་གཉེན་པོ་ནི་བཅོམ་ལྡན་འདས་ཀྱི་ས་ལ་ལར་ནི་སྦྱིན་པ་ལ་སོགས་པ་སྨད་ལ། གཞན་དུ་ནི་བསྔགས་པ་ལྟ་བུའོ། །བདག་གི་གཟུགས་དང་སྟོབས་ལ་སོགས་པའི་ང་རྒྱལ་གྱི་གཉེན་པོ་ནི་སངས་རྒྱས་འགའ་ཞིག་གི་སྐུ་གཟུགས་ལ་སོགས་པ་ཕུན་སུམ་ཚོགས་པའི་ཁྱད་པར་ལྷག་པར་བསྔགས་པ་ལྟ་བུའོ། །ཁམས་གསུམ་གྱི་ཕུན་སུམ་ཚོགས་པ་ལ་ཆགས་པའི་འདོད་ཆགས་ཀྱི་གཉེན་པོ་ནི་སངས་རྒྱས་ཀྱི་ཞིང་ཡོངས་སུ་དག་པ་ཁ་ཅིག་གི་བསྔགས་པ་བརྗོད་པ་ལྟ་བུའོ། །གང་དག་གིས་སྔར་སངས་རྒྱས་དང་བྱང་ཆུབ་སེམས་ ༼༢༦༨༽ དཔའ་ལ་གནོད་པ་བྱས་ནས་ཕྱིས་དེ་དག་ཡོན་ཏན་ཅན་དུ་ཤེས་ཏེ་འགྱོད་པ་འབའ་ཞིག་གིས་དུས་འདའ་ཞིང་དགེ་བ་ལ་མི་སྦྱོར་བའི་གཉེན་པོར་སངས་རྒྱས་དང་བྱང་ཆུབ་སེམས་དཔའ་རྣམས་ལ་གནོད་པ་བྱེད་པ་དེ་དག་ཐམས་ཅད་ནི་མཐོ་རིས་སུ་འགྲོ་བར་འགྱུར་རོ་ཞེས་གསུངས་སོ། །བྱང་ཆུབ་སེམས་དཔའ་མ་ངེས་པའི་རིགས་ཅན་འགའ་ཞིག་གྲོགས་པོ་ངན་པ་དང་ཕྲད་པ་ལ་སོགས་པའི་རྐྱེན་གྱིས་ཐེག་པ་ཆུང་ངུ་ལྡོག་པའི་གཉེན་པོར་དམ་པའི་ཆོས་པདྨ་དཀར་པོ་ལ་སོགས་པར་ཐེག་པ་ནི་གཅིག་ཁོ་ན་སྟེ་གཉིས་སུ་མེད་དོ་ཞེས་པ་དང༌། ཉན་ཐོས་ཆེན་པོ་རྣམས་སངས་རྒྱས་སུ་ལུང་བསྟན་ཏོ། །དེ་ལྟར་སྒྲིབ་པ་བརྒྱད་ཀྱི་གཉེན་པོར་ཐེག་ཆེན་བསྟན་པ་དེས་དེ་འཛིན་པའི་གང་ཟག་དེའི་དགེ་བ་ལ་བར་དུ་གཅོད་པའི་ཉེས་པ་སྟེ།

སྒྲིབ་པ་བརྒྱད་པོ་ཐམས་ཅད་སྤོང་བར་འགྱུར་རོ། །གཉིས་པ་ཕན་ཡོན་ཐོབ་པ་ལ་གཉིས་ལས། བསྟན་པ་ནི་སྐྱེས་བུ་གང་ཞིག་ཚིག་གམ་དོན་གྱི་སྒོ་ནས་ཚིགས་སུ་བཅད་པ་གཉིས་པའི་མདོ་འཛིན་ཅིང་མི་བརྗེད་པར་དྲན་པ་ལ་རབ་ཏུ་སྦྱོར་ན་སེམས་ཅན་བློ་ལྡན་མཆོག་དེ་ཡིས་ཡོན་ཏན་རྣམ་པ་བཅུ་ཐོབ་པར་འགྱུར་ཏེ། བཅུ་གང་ཞེ་ན། དེ་བཤད་པ་ལ་གཉིས་ཏེ། གནས་སྐབས་དང༌། མཐར་ཐུག་གི་ཕན་ཡོན་ནོ། །དང་པོ་ལ་གཉིས་ལས། ཚེ་འདིར་འབྱུང་བའི་ཕན་ཡོན་ནི་ཚིགས་སུ་བཅད་པ་གཉིས་པོ་དེ་ཐོས་པས་སྒྲིབ་པ་བརྒྱད་དང་བྲལ་བའི་སྒོ་ནས་ཐེག་ཆེན་ལ་མོས་པ་ཐོབ་པའི་ཕྱིར་ཁམས་ཏེ་ཐེག་ཆེན་གྱི་རིགས་ཟད་པར་ཏེ་ཐམས་ཅད་རྟས་པ་སྟེ་རྒྱས་པ་དང༌། དེའི་སྟོབས་ཀྱིས་འཆི་བའི་ཚེ་རབ་ཏུ་དགའ་བ་དང་ལྡན་པ་ ༼༢༦༩༽ གཉིས་སོ། །ཕྱི་མ་ལ་འབྱུང་བའི་ཕན་ཡོན་ནི་རང་ཇི་ལྟར་འདོད་པར་སྐྱེ་བ་དང༌། སྐྱེ་བ་ཀུན་ཏུ་ཚེ་རབས་དྲན་པ་དང༌། སྐྱེ་བ་ཐམས་ཅད་དུ་སངས་རྒྱས་རྣམས་དང་ཕྲད་པ་དང༌། སངས་རྒྱས་དེ་དག་ལས་ཐེག་པ་མཆོག་གི་ཆོས་ཐོས་པ་དང༌། ཐེག་ཆེན་གྱི་ཆོས་ལ་ཡོན་ཏན་ཅན་དུ་ངེས་པའི་མོས་པ་ཆོས་རབ་ཏུ་རྣམ་པར་འབྱེད་པའི་བློ་གྲོས་དང་བཅས་པ་དང༌། ཏིང་ངེ་འཛིན་གྱི་སྒོ་དང༌། གཟུངས་ཀྱི་སྒོ་གཉིས་ཐོབ་པ་སྟེ་བདུན་ནོ། །མཐར་ཐུག་གི་ཕན་ཡོན་ནི་བྱང་ཆུབ་མཆོག་མྱུར་དུ་ཐོབ་པའོ། །གཉིས་པ་མཇུག་བསྡུས་པས་ཕན་ཡོན་བསྟན་པ་ནི་སྔར་བཤད་པའི་ཚུལ་དེ་ལྟར་ཆོས་སྟོན་པའི་བྱང་ཆུབ་སེམས་དཔའ་ནི་ལེགས་པར་སྨྲ་བ་ཡིན་ཏེ། དེས་ཆོས་བཤད་པས་སྐྱེ་བོ་རྣམས་འདུན་པར་བྱེད་པས་ན་ཉི་མ་བཞིན་དུ་སྣང་བར་བྱེད་པ་དང༌། མཛེས་པར་ལྷམ་མེར་གནས་པ་ཡིན་ནོ། །རྒྱུ་གང་གིས་ཞེ་ན། བློ་གྲོས་བཟང་བས་ཕྱིན་ཅི་མ་ལོག་པར་འཆད་པ་དང༌། སྐྱོ་བ་མེད་པས་ཡང་དག་ཡང་དུ་འཆད་པ་དང༌། བརྩེ་བ་དང་ལྡན་པས་ཟང་ཟིང་མེད་པའི་སེམས་དང༌། སྙན་པར་རབ་ཏུ་གྲགས་པས་ཚིག་གཟུང་བར་འོས་པ་དང༌། སེམས་ཅན་འདུལ་བའི་ཐབས་ཀྱི་ཆོ་ག་བཟང་པོ་ཤེས་པས་སེམས་ཅན་འདུལ་བ་དང་འཚམས་པར་འཆད་པ་སྟེ་ལྔས་སོ། །ཆོས་འཆད་པའི་སྐབས་བཤད་ཟིན་ཏོ།།

།།དེ་ལྟར་གཞན་དོན་ཁྱད་པར་ཅན་ཆོས་བཤད་པའི་ལེའུ་བསྟན་ནས། ད་ནི་བདག་ཉིད་སངས་རྒྱས་སྒྲུབ་པའི་ཐབས་ཁྱད་པར་ཅན་ཆོས་སྒྲུབ་པའི་ལེའུ་སྟོན་ཏོ། །དེ་ལ་གསུམ་སྟེ། སྒྲུབ་པའི་དབྱེ་བ་དང༌། ངོ་བོ་དང༌། ཆེ་བའོ། །དང་པོ་ནི་མདོ་ལས། ༼༢༧༠༽ དོན་ཀུན་ཤེས་ཤིང་ཆོས་ཀུན་ཤེས་ནས་ཆོས་དང་མཐུན་པའི་ཆོས་ལ་འཇུག་པ་ཡིན། མཐུན་པར་ཞུགས་པ་ཡིན། མཐུན་པའི་ཆོས་ལ་སྤྱོད་པ་ཡིན། ཞེས་གསུངས་པའི་དོན་རིམ་པ་ལྟར་སྟོན་པ་ལས། དོན་ཤེས་པ་ནི་བློ་ལྡན་བྱང་ཆུབ་སེམས་དཔའ་ཚོགས་ལམ་པས་གང་ཟག་དང་ཆོས་དག་ལ་གཟུང་འཛིན་གཉིས་མེད་པར་རྟོགས་པས་ན་བདག་མེད་པ་རྣམ་པ་གཉིས་ཀུན་ཏུ་ཤེས་ནས་ཞེས་སོ། །བློ་གང་གིས་ཞེ་ན། འཇིག་རྟེན་པའི་ཏིང་ངེ་འཛིན་གསུམ་གྱིས་སོ། །ཏིང་ངེ་འཛིན་དེ་དག་ཡུལ་གང་ལ་དམིགས་ཤེ་ན། མེད་པ་དང་ཡོད་པ་གཉིས་ལ་དམིགས་ཏེ། འདི་ལྟར་སྟོང་པ་ཉིད་ཀྱི་ཏིང་ངེ་འཛིན་གྱིས་ཀུན་བཏགས་མེད་པ་ལ་མེད་པར་ཤེས་ནས་བདེན་པར་མི་འཛིན་ཅིང༌། སྨོན་པ་མེད་པའི་ཏིང་ངེ་འཛིན་གྱིས་གཞན་དབང་ཁམས་གསུམ་གྱི་སེམས་དང་སེམས་བྱུང་སྡུག་བསྔལ་གྱི་རང་བཞིན་དུ་ཡོད་པ་ལ་ཡོད་པར་ཤེས་ནས་སྨོན་པར་མི་བྱེད་ལ། མཚན་མ་མེད་པའི་ཏིང་ངེ་འཛིན་གྱིས་ཡོངས་གྲུབ་སྤྲོས་པ་དང་བྲལ་བར་ཡོད་པར་ཤེས་ནས་མཚན་མར་མི་འཛིན་ཏོ། །འཇིག་རྟེན་པའི་ཏིང་ངེ་འཛིན་དེ་གསུམ་ནི་འཇིག་རྟེན་ལས་འདས་པའི་ཡེ་ཤེས་འདྲེན་པའི་ཕྱིར་ལོག་པ་ཉིད་མ་ཡིན་ལ། ངོ་བོ་འཇིག་རྟེན་པ་ཉིད་ཡིན་པས་ཡང་དག་པ་ཉིད་རྣམ་པར་སྤངས་པ་སྟེ། ཡང་དག་པ་ཡང་མ་ཡིན་ནོ། །ཆོས་ཤེས་པ་ནི་དེ་ལྟར་ཚོགས་ལམ་དུ་དོན་ཤེས་པའི་གང་ཟག་དེས་མདོ་ལ་སོགས་པ་བསྟན་པའི་ཆོས་ཐམས་ཅད་དཔེར་ན་ཆུ་ལས་སྒྲོལ་བ་གཟིངས་དགོས་ཀྱང༌། སྒྲོལ་ནས་དེ་མི་དགོས་པ་དང་འདྲ་བར་དོན་ཁོང་དུ་མ་ཆུད་ཀྱི་བར་དུ་བསྟན་པའི་ ༼༢༧༡༽ ཆོས་དགོས་ཀྱང་ཁོང་དུ་ཆུད་ནས་མི་དགོས་པར་རིག་ནས་ཐོས་པ་ཙམ་གྱིས་ཆོག་པར་འཛིན་པ་སྤོང་ཞིང་སེམས་པ་ལ་སྦྱོར་བར་བྱེད་དེ།

དེས་ན་ཆོས་ཤེས་པ་ཞེས་བྱའོ། །མཐུན་པའི་ཆོས་ལ་འཇུག་པ་ནི་སོ་སོའི་སྐྱེ་བོའི་དོན་དང་ཆོས་ཤེས་པའི་ཤེས་པ་དེས་སྔར་བཤད་པ་དེ་བཞིན་དུ་བདག་མེད་པ་གཉིས་རྟོགས་ནས་བདག་མེད་པ་ཤེས་པ་དེ་ཡོངས་སུ་རྫོགས་པ་མཐོང་ལམ་ཐོབ་པར་བྱ་བའི་ཕྱིར་སྦྱོར་ལམ་དུ་བདག་མེད་རྟོགས་པ་དང་རྗེས་སུ་མཐུན་པའི་ཆོས་ངེས་འབྱེད་ཡན་ལག་བཞི་པོ་སྒྲུབ་པར་བྱེད་དོ། །མཐུན་པར་ཞུགས་པ་ནི་སྦྱོར་ལམ་རྫོགས་ཀྱི་རྗེས་དེ་ནས་བྱང་ཆུབ་སེམས་དཔའ་དེས་ནི་ས་དང་པོར་བྱང་ཆུབ་སེམས་དཔའ་ས་དང་པོ་དེའི་བདག་ཉིད་དེ། དེ་ལ་གནས་པ་ཀུན་དང་མཉམ་པར་འཇིག་རྟེན་ལས་འདས་པའི་ཡེ་ཤེས་ཉན་རང་ལ་སོགས་པ་ལས་ཁྱད་པར་དུ་འཕགས་པས་ན་བླ་ན་མེད་པ་ཐོབ་པའོ། །མཐུན་པའི་ཆོས་ལ་སྤྱོད་པ་ནི་མཐོང་བས་སྤང་བར་བྱ་བའི་ཉོན་མོངས་པ་རྣམས་ཐམས་ཅད་ས་དང་པོར་ཡང་དག་པར་ཟད་པར་བྱས་ནས་ཤེས་བྱའི་སྒྲིབ་པ་སྤང་བའི་ཕྱིར་ས་གཉིས་པ་ཡན་ཆད་དུ་སྒོམ་པ་ལ་རབ་ཏུ་སྦྱོར་རོ། །འོ་ན་ཉོན་མོངས་པ་དང་ཤེས་བྱའི་སྒྲིབ་པ་དེ་གང་ཡིན་ཞེ་ན། འདིར་སྒྲིབ་པའི་མཚན་ཉིད་དང༌། དབྱེ་བ། གྲངས་ངེས་གསུམ་ལས། མཚན་ཉིད་ནི་རང་གི་གཉེན་པོར་གྱུར་པའི་ལམ་གྱི་གེགས་བྱེད་པའོ། །དབྱེ་བ་ལ་ངོ་བོ་དང༌། གཉེན་པོའི་སྒོ་ནས་དབྱེ་བ་ལས། དང་པོ་ནི་ཉོན་མོངས་པ་དང་ཤེས་བྱའི་སྒྲིབ་པ་གཉིས་ཡིན་ཏེ། དེ་ལ་ཉོན་མོངས་པའི་སྒྲིབ་པ་ལ་གསུམ་ལས། མཚན་ཉིད་ནི་རབ་ཏུ་མ་ཞི་བའི་ངོ་བོར་འབྱུང་ 

༼༢༧༢༽ བ་སྟེ། ཀུན་ལས་བཏུས་ལས། མཚན་ཉིད་གང་ཞེ་ན། ཆོས་གང་འབྱུང་བ་ན་རབ་ཏུ་མ་ཞི་བའི་མཚན་ཉིད་དུ་འབྱུང་སྟེ། དེ་བྱུང་བས་སེམས་ཀྱི་རྒྱུད་རབ་ཏུ་མ་ཞི་བར་འབྱུང་བ་དེ་ཉོན་མོངས་པའི་མཚན་ཉིད་དོ་ཞེས་བཤད་དོ། །རྒྱུ་ནི་ཉོན་མོངས་པའི་ས་བོན་མ་སྤངས་པ་དང༌། དེའི་ཡུལ་མངོན་དུ་གྱུར་པ་དང༌། ཚུལ་བཞིན་མ་ཡིན་པ་ཡིད་ལ་བྱེད་པ་སྟེ། ཉོན་མོངས་པའི་བག་ལ་ཉལ་མ་སྤངས་པར་གྱུར་པ་དང༌། ཉོན་མོངས་པའི་གནས་ཀྱི་ཆོས་ཀྱང་སྣང་བར་གྱུར་བ་དང༌། དེ་ལ་ཡང་ཚུལ་བཞིན་མ་ཡིན་པ་ཡིད་ལ་བྱེད་པ་ཉེ་བར་གནས་པ་ཡིན་ཏེ། དེ་ལྟ་བུ་ལས་ཉོན་མོངས་པ་འབྱུང་བར་འགྱུར་རོ་ཞེས་གསུངས་ཤིང༌། མཛོད་ལས་ཀྱང༌། ཕྲ་རྒྱས་སྤངས་པ་མ་ཡིན་དང༌། །ཡུལ་ནི་ཉེ་བར་གྱུར་པ་དང༌། །ཚུལ་བཞིན་མ་ཡིན་ཡིད་བྱེད་ལས། །ཉོན་མོངས་རྒྱུ་ནི་ཚང་བ་ཡིན། །ཞེས་སོ། །དབྱེ་བ་ནི་འདོད་ཆགས། ཁོང་ཁྲོ། ང་རྒྱལ། མ་རིག་པ། ཐེ་ཚོམ། ལྟ་བ་སྟེ་དྲུག་གམ། ལྟ་བ་ལ་འཇིག་ཚོགས་ལ་ལྟ་བ། མཐར་འཛིན་པར་ལྟ་བ། ལྟ་བ་མཆོག་ཏུ་འཛིན་པ། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ། ལོག་པར་ལྟ་བ་སྟེ་ལྔར་ཕྱེ་ན་བཅུ་ཡིན་ནོ། །ཤེས་སྒྲིབ་ལ་གཉིས་ལས། མཚན་ཉིད་ནི་ཉོན་མོངས་པ་ཅན་མ་ཡིན་པའི་རྣམ་པར་རྟོག་པ་སྟེ། དབུས་མཐའི་ཊཱི་ཀར། སྒྲིབ་པ་དེ་ཡང་ཉོན་མོངས་པ་ཅན་མ་ཡིན་པའི་མི་ཤེས་པ་སྟེ་ཞེས་བཤད་ཅིང༌། རྒྱུད་བླ་ལས། འཁོར་གསུམ་རྣམ་པར་རྟོག་པ་གང༌། །དེ་ནི་ཤེས་བྱའི་སྒྲིབ་པར་འདོད། །སེར་སྣ་ལ་སོགས་རྣམ་རྟོག་གང༌། །དེ་ནི་ཉོན་མོངས་སྒྲིབ་པར་འདོད། །ཅེས་སོ། །འོ་ན་ཉོན་ ༼༢༧༣༽ མོངས་པ་རྣམས་ཤེས་བྱའི་སྒྲིབ་པ་མ་ཡིན་པར་འགྱུར་རོ་ཞེ་ན། འདོད་པ་ཡིན་ནོ། །འོ་ན་དེས་ཤེས་བྱ་ཤེས་པ་ལ་མི་སྒྲིབ་པར་ཐལ་ལོ་ཞེ་ན། ཁྱབ་པ་མེད་དེ། ཉོན་སྒྲིབ་ཤེས་སྒྲིབ་གཉིས་སུ་བྱེད་པ་ན་ཤེས་བྱ་ཤེས་པ་ལ་སྒྲིབ་ཚད་ཤེས་སྒྲིབ་ཏུ་འཇོག་པ་མ་ཡིན་ནོ། །འཁོར་གསུམ་རྣམ་པར་རྟོག་པ་གང་ཞེས་གསུངས་པས་ཉོན་མོངས་པ་རྣམས་ཀྱང་འཁོར་གསུམ་དུ་རྣམ་པར་རྟོག་པ་ཡིན་པས་ཤེས་སྒྲིབ་ཏུ་འགྱུར་རོ་ཞེ་ན།

མ་ཡིན་ཏེ། དེ་ནི་སེར་སྣ་ལ་སོགས་པ་ཉོན་སྒྲིབ་དེ་དག་ལས་གཞན་པ་འཁོར་གསུམ་དུ་རྟོག་པ་རྣམས་ཤེས་སྒྲིབ་ཏུ་གསུངས་པ་ཡིན་ནོ། །དབྱེ་བ་ནི་གཟུང་རྟོག་དང་འཛིན་རྟོག་གོ །གཉེན་པོའི་སྒོ་ནས་ཕྱེ་ན་མཐོང་སྤང་དང་སྒོམ་སྤང་གཉིས་སོ། །མཐོང་སྤང་ལ་མཚན་ཉིད་དང་དབྱེ་བ་གཉིས་ལས། མཚན་ཉིད་ནི་སྒྲིབ་པ་གང་ཞིག་ཀུན་བཏགས་སུ་གྱུར་པའོ། །འོ་ན་ཚོགས་སྦྱོར་གྱི་སྤང་བྱར་གྱུར་པ་ཀུན་བཏགས་རྣམས་ཀྱང་མཐོང་སྤང་དུ་འགྱུར་རོ་ཞེ་ན། ཚོགས་སྦྱོར་གྱིས་ཀུན་བཏགས་ཀྱི་ས་བོན་རྩ་བ་ནས་སྤོང་བ་ནི་མེད་དེ་ཀུན་ལས་བཏུས་ལས། བརྡས་ཇི་ལྟ་བུ་ཞེ་ན། འཇིག་རྟེན་པའི་ལམ་གྱིས་ས་བོན་ཉམས་སྨད་པས་འགོག་པ་གང་ཡིན་པ་སྟེ་ཞེས་སོ། །ཚོགས་སྦྱོར་གྱིས་ཉམས་སྨད་པར་བྱ་བའི་ཀུན་བཏགས་ནི་མཐོང་སྤང་ཉིད་དོ། །དེ་ལྟ་མ་ཡིན་ན་དེ་དག་སྒོམ་སྤང་མ་ཡིན་པས་སྤང་བྱ་ཐམས་ཅད་མཐོང་སྤང་སྒོམ་སྤང་གཉིས་སུ་མ་འདུས་པར་འགྱུར་རོ། །འདོད་པར་མི་ནུས་ཏེ་ཀུན་ལས་བཏུས་ལས། མཐོང་སྤང་གི་སྐབས་སུ། ཐམས་ཅད་ཀྱིས་ཕྱོགས་གཅིག་གོ་ཞེས་པའི་འགྲེལ་པར་ཐམས་ཅད་ཀྱི་ཕྱོགས་གཅིག་ ༼༢༧༤༽ གོ་ཞེས་བྱ་བ་ནི་སྒོམ་པས་སྤང་བར་བྱ་བ་དང༌། ཟག་པ་མེད་པ་མ་གཏོགས་པའོ་ཞེས་པ་དང༌། སྒོམ་སྤང་དུ་རྩ་བར་ཐམས་ཅད་ཀྱི་ཕྱོགས་གཅིག་གོ་ཞེས་པའི་འགྲེལ་པར་མཐོང་བས་སྤང་བར་བྱ་བ་དང་ཟག་པ་མེད་པ་མ་གཏོགས་པའོ་ཞེས་སྤང་བྱ་གཞིར་བྱས་ལ་མཐོང་སྤང་མ་ཡིན་ན་སྒོམ་སྤང་ཡིན་ཞིང༌། སྒོམ་སྤང་མ་ཡིན་ན་མཐོང་སྤང་དུ་བཤད་པའི་ཕྱིར་རོ། །དབྱེ་བ་ནི་ཉོན་སྒྲིབ་དང༌། ཤེས་སྒྲིབ་ཀུན་བཏགས་གཉིས་སོ། །ཉོན་སྒྲིབ་ལ་གཉིས་ལས། མཚན་ཉིད་ནི་རབ་ཏུ་མ་ཞི་བར་འབྱུང་ཞིང་ཀུན་བཏགས་སུ་གྱུར་པའོ། །དབྱེ་ན་འདོད་པའི་ཁམས་ན་སྡུག་བསྔལ་གྱི་བདེན་པ་ལ་སོགས་པ་བཞི་ལ་ཉོན་མོངས་པ་བཅུ་བཅུ་ཡོད་པས་བཞི་བཅུའོ། །ཁམས་གོང་མ་གཉིས་ན་བདེན་པ་བཞི་ལ་ཁོང་ཁྲོ་བ་མ་གཏོགས་པ་སུམ་ཅུ་རྩ་དྲུག་རེ་ཡོད་པས་བརྒྱ་རྩ་བཅུ་གཉིས་སོ། །དེ་དག་ཀྱང་ཀུན་བཏགས་ཡིན་ཏེ།

ཀུན་ལས་བཏུས་ལས། ཉོན་མོངས་པ་ཅན་གྱི་ལྟ་བ་ཀུན་བཏགས་པ་རྣམས་དང༌། ཐེ་ཚོམ་དང་ལྟ་བའི་གནས་དང༌། ལྟ་བ་ལ་ལོག་པར་ཞུགས་པའི་ཉོན་མོངས་པ་དང༌། ཉེ་བའི་ཉོན་མོངས་པ་གང་ཡིན་པ་དག་དང༌། གང་ཡང་ལྟ་བས་ཀུན་ནས་བསླང་བའི་ལུས་ཀྱི་ལས་དང༌། ངག་གི་ལས་དང༌། ངན་སོང་གི་ཕུང་པོ་དང༌། ཁམས་དང་སྐྱེ་མཆེད་ཐམས་ཅད་ནི་མཐོང་བས་སྤང་བར་བྱ་བར་བལྟའོ་ཞེས་བཤད་ཅིང༌། དེའི་འགྲེལ་པར་ལྟ་བ་ལ་ལོག་པར་ཞུགས་པའི་ཉོན་མོངས་པ་དང༌། ཉེ་བའི་ཉོན་མོངས་པ་གང་ཡིན་པ་དག་ཅེས་པ་ནི་ལྟ་བའི་སྒོ་ནས་ཞུགས་པ་དང༌། དེ་ལ་དམིགས་པའི་འདོད་ཆགས་ལ་སོགས་པ་གང་ཡིན་པ་དག་གོ་ཞེས་བཤད་པས་ ༼༢༧༥༽ ལྟ་བ་ཐ་མ་གསུམ་དང་ཐེ་ཚོམ་ནི་འདིར་ཀུན་བཏགས་ཁོ་ན་ཡིན་ལ། དང་པོ་གཉིས་ལ་ཀུན་བཏགས་དང་ལྷན་སྐྱེས་ཀྱི་ཆ་གཉིས་གཉིས་ཡོད་པས་འདིར་ཀུན་བཏགས་ཀྱི་ཆ་ཡིན་ཏེ། སྐྱེས་བུ་དམ་པ་མ་ཡིན་པ་ལ་བསྟེན་ཅིང་དམ་པའི་ཆོས་མ་ཡིན་པ་མཉན་པའི་སྟོབས་ཀྱིས་བྱུང་བའོ། །ཡང་ཡུལ་ལ་ཆགས་པ་དང་ཁོང་ཁྲོ་བ་ལ་སོགས་པ་ལྷན་སྐྱེས་རྣམས་སྒོམ་སྤང་ཡིན་པས་ལྟ་བ་དེ་ལྟ་བུ་ལ་ཆགས་པ་དང༌། དེ་དང་མི་མཐུན་པ་ལ་ཁྲོ་བ་དང༌། དེས་ཁེངས་པ་དང༌། དེའི་ཉེས་དམིགས་མི་ཤེས་པ་ལ་སོགས་པ་རྣམས་སོ། །མཐོང་སྤང་ཤེས་སྒྲིབ་ལ་གཉིས་ལས། མཚན་ཉིད་ནི་ཉོན་མོངས་པ་ཅན་མ་ཡིན་པའི་རྟོག་པ་གང་ཞིག་ཀུན་བཏགས་སུ་གྱུར་པའོ། །དབྱེ་ན་གཟུགས་རྟོག་དང་འཛིན་རྟོག་ཀུན་བཏགས་གཉིས་སོ། །སྒོམ་སྤང་ལ་གཉིས་ལས། མཚན་ཉིད་ནི་ལྷན་སྐྱེས་སུ་གྱུར་ཅིང་རང་གི་གཉེན་པོའི་གེགས་བྱེད་པའོ། །དབྱེ་ན་གཉིས་ཏེ། ཉོན་སྒྲིབ་དང༌། ཤེས་སྒྲིབ་ལྷན་སྐྱེས་སོ། །དང་པོ་ལ་གཉིས་ལས། མཚན་ཉིད་ནི་རབ་ཏུ་མ་ཞི་བར་འབྱུང་ཞིང་ལྷན་སྐྱེས་སུ་གྱུར་པའོ། །དབྱེ་ན་འདོད་ཁམས་ན་འཇིག་ཚོགས་ལ་ལྟ་བ། མཐར་འཛིན་པར་ལྟ་བ། འདོད་ཆགས། ཁོང་ཁྲོ། ང་རྒྱལ། མ་རིག་པ་སྟེ་དྲུག་དང༌། ཁམས་གོང་མ་གཉིས་ན་ཁོང་ཁྲོ་མ་གཏོགས་པ་ལྔ་ལྔ་སྟེ་བཅུ་དྲུག་གོ

།དེ་དག་ཐམས་ཅད་ཀྱང་ལྷན་སྐྱེས་སོ། །སྒོམ་སྤང་ཤེས་སྒྲིབ་ལ་གཉིས་ལས། མཚན་ཉིད་ནི་ཉོན་མོངས་པ་མ་ཡིན་པའི་རྣམ་རྟོག་གང་ཞིག་ལྷན་སྐྱེས་སུ་གྱུར་པའོ། །དབྱེ་ན་གཟུང་འཛིན་གྱི་རྣམ་རྟོག་ལྷན་སྐྱེས་གཉིས་སོ། །གསུམ་པ་སྒྲིབ་ ༼༢༧༦༽ པའི་གྲངས་ངེས་ལ་དངོས་དང་རྩོད་སྤང་གཉིས་ལས། དང་པོ་ནི་སྒྲིབ་པ་ཐམས་ཅད་ཉོན་སྒྲིབ་དང་ཤེས་སྒྲིབ་གཉིས་སུ་གྲངས་ངེས་ཏེ། དབུས་མཐའ་ལས། ཉོན་མོངས་པ་ཡི་སྒྲིབ་པ་དང༌། །ཤེས་བྱའི་སྒྲིབ་པ་དག་ཏུ་བསྟན། །དེར་ནི་སྒྲིབ་པ་ཐམས་ཅད་དེ། །དེ་ཟད་ནས་ནི་གྲོལ་བར་འདོད། །ཅེས་པ་དང༌། དེའི་ཊཱི་ཀར་སྒྲིབ་པ་གཉིས་ཀྱི་ནང་དུ་འདུས་པས་གསུམ་པ་གཞན་མེད་པར་མངོན་ཞེས་སོ། །གཉིས་པ་ནི་འོ་ན་རྒྱུད་བླར། ཉོན་མོངས་ཤེས་བྱ་སྙོམས་འཇུག་གི །སྒྲིབ་གསུམ་ལས་ནི་ངེས་གྲོལ་ཏེ། །ཞེས་སྙོམས་འཇུག་གི་སྒྲིབ་པ་དེ་དེ་གཉིས་སུ་མ་འདུས་པར་བཤད་དོ་ཞེ་ན། དེ་ནི་གསལ་བ་བགྲངས་པ་ཡིན་གྱི་གཉིས་སུ་མ་འདུས་པའི་ཤེས་བྱེད་མ་ཡིན་ནོ། །འོ་ན་སྙོམས་འཇུག་གི་སྒྲིབ་པ་དེ་གང་དུ་འདུ་ཞེ་ན། ཉོན་སྒྲིབ་ཏུ་ནི་མི་འདུ་སྟེ། སྙོམས་འཇུག་གི་སྒྲིབ་པ་ནི་བསམ་གཏན་བཞི་དང༌། གཟུགས་མེད་བཞི་དང༌། འགོག་པའི་སྙོམས་འཇུག་སྟེ། མཐར་གྱིས་གནས་པའི་སྙོམས་འཇུག་དགུ་པོ་དེ་ཐོབ་པ་ལ་སྒྲིབ་པ་ཡིན་ལ། དགྲ་བཅོམ་ཤེས་རབ་ཀྱིས་རྣམ་གྲོལ་གྱིས་དེ་མ་སྤངས་པས་མཐར་གནས་ཀྱི་སྙོམས་འཇུག་མ་ཐོབ་པ་ཡིན་ཡང་ཉོན་སྒྲིབ་ནི་སྤངས་ཏེ་དགྲ་བཅོམ་ཡིན་པའི་ཕྱིར་རོ། །འོ་ན་འདི་ལྟར་ཞི་བའི་རྣམ་པར་ཐར་པ་ལ་ཆགས་པའི་སྒྲིབ་པ་ལས་རྣམ་པར་ཐར་པར་བྱ་བའི་ཕྱིར་རོ་ཞེས་བཤད་པ་དང་འགལ་ལོ་ཞེ་ན། དེ་ནི་ཞེན་པ་ཙམ་ལ་ཆགས་པར་བཏགས་པ་ཡིན་གྱི་ཉོན་མོངས་པ་ནི་མ་ཡིན་ནོ། །ཡང་ཀུན་ལས་བཏུས་སུ། ལྟ་བས་ཀུན་ནས་བསླང་བའི་ལུས་ཀྱི་ལས་དང༌། ངག་གི་ལས་དང༌། ངན་སོང་གི་ ༼༢༧༧༽ ཕུང་པོ་དང་ཁམས་དང་སྐྱེ་མཆེད་ཐམས་ཅད་ནི་མཐོང་བས་སྤང་བར་བྱ་བར་བལྟའོ་ཞེས་བཤད་པས་ལུས་ངག་གི་ལས་དང་ངན་སོང་གི་གཟུགས་ཀྱི་ཕུང་པོ་ལ་སོགས་པ་ཉོན་མོངས་པ་ཡང་མ་ཡིན་རྟོག་པ་ཡང་མ་ཡིན་པས་སྒྲིབ་པ་གཉིས་པོ་གང་དུ་ཡང་མི་འདུ་བར་འགྱུར་རོ་ཞེ་ན།

མ་ཡིན་ཏེ། ལུས་ངག་གི་ལས་ནི་ལས་ཀྱི་ཀུན་ནས་ཉོན་མོངས་པ་ཡིན་ལ། ངན་སོང་གི་ཕུང་པོ་ལ་སོགས་པ་ནི་སྐྱེ་བའི་ཀུན་ནས་ཉོན་མོངས་པ་ཡིན་པས་ཉོན་སྒྲིབ་ཏུ་འདུའོ། །འོ་ན་ལུས་ངག་གི་ལས་བེམ་པོ་དེ་ཉོན་མོངས་པར་ཇི་ལྟར་འདུ་ཞེ་ན། སྲོག་གཅོད་པ་ལ་སོགས་པ་བེམ་པོ་ནི་མི་དགེ་བའི་ལས་མ་ཡིན་གྱི་དེ་དག་ཀུན་ནས་སློང་བར་བྱེད་པའི་སེམས་པ་ནི་མི་དགེ་བའི་ལས་ཡིན་ཏེ། ལས་སྒྲུབ་པའི་རིགས་པ་ལས། དེའི་སྐད་ཅིག་པའི་དགེ་བ་དང་མི་དགེ་བ་ཡང་ལུས་ཀྱི་ལས་སུ་མི་འགྱུར་རོ། །ལུས་དང་ངག་གི་ལས་གཟུགས་ཅན་ནི་ཇི་ལྟར་བཏགས་ཀྱང་རུང་དགེ་བ་དང་མི་དགེ་བ་ཉིད་དུ་མི་འགྲུབ་པོ་ཞེས་པ་དང༌། ལས་ནི་སེམས་པའི་ཁྱད་པར་ཡིན་ནོ་ཞེས་བཤད་དོ། །དེས་ན་ལུས་ངག་གི་ལས་དགེ་བ་བདུན་དང་མི་དགེ་བ་བདུན་ཞེས་བྱ་བ་ནི་རྒྱུ་ཀུན་སློང་གི་མིང་གིས་འབྲས་བུ་ལུས་ངག་གི་བྱ་བ་ལ་བཏགས་པ་ཡིན་ལ། ལས་ལ་སྲོག་གཅོད་པ་ལ་སོགས་པའི་མིང་གིས་འདོགས་པ་ནི་དེའི་སྟོབས་ཀྱིས་སྲོག་གཅོད་པ་ལ་སོགས་པ་བྱུང་བས་འབྲས་མིང་རྒྱུ་ལ་བཏགས་པ་སྟེ་རྩྭས་འབྲས་ཆན་ཚོས་ཞེས་པ་བཞིན་ནོ། །དེས་ན་འདིར་ཡང་ལུས་ཀྱི་ལས་དང་ངག་གི་ལས་ཞེས་པ་ཡང་ལུས་ངག་ ༼༢༧༨༽ བེམ་པོ་དེ་ལས་མ་ཡིན་གྱི། དེ་ཀུན་ནས་སློང་བྱེད་དེ་ལས་མཚན་ཉིད་པ་ཡིན་པས་དེ་ཉོན་མོངས་པ་འདུའོ། །འོ་ན་ངན་སོང་གི་གཟུགས་ཀྱི་ཕུང་པོ་བེམ་པོ་དེ་ཉོན་མོངས་པར་འགལ་ལོ་ཞེ་ན། དེའི་རྒྱུ་ཉོན་མོངས་ཀུན་བཏགས་དེ་ཉོན་མོངས་པ་ཡིན་ཞིང༌། མཐོང་སྤང་ཡང་ཡིན་པས་དེའི་མིང་གིས་བཏགས་པ་ཡིན་ནོ། །དེས་ན་སྒྲིབ་པ་ཐམས་ཅད་གཉིས་སུ་འདུས་སོ། །འོ་ན་མཐོང་སྤང་སྒོམ་སྤང་གཉིས་ཀ་ལ་ཉོན་སྒྲིབ་ཤེས་སྒྲིབ་གཉིས་གཉིས་ཡོད་ན་འདིར། མཐོང་བས་སྤང་བྱའི་ཉོན་མོངས་རྣམས། །ཐམས་ཅད་ཡང་དག་ཟད་བྱས་ནས། །ཤེས་བྱའི་སྒྲིབ་པ་སྤང་བའི་ཕྱིར། །སྒོམ་པ་ལ་ནི་རབ་ཏུ་སྦྱོར། །ཞེས་ཅིའི་ཕྱིར་འཆད་ཅེ་ན། ས་མ་ཐོབ་པའི་དུས་སུ་ཉོན་མོངས་པ་རྣམས་ཀྱིས་ཤིན་ཏུ་གནོད་པས་མཐོང་ལམ་གྱིས་དེ་དག་ཆེད་དུ་གཏད་ནས་སྤང་དགོས་ཤིང༌།

ས་ཐོབ་ནས་ཉོན་མོངས་པས་ཉེས་པ་ཆེན་པོ་སྐྱེད་མི་ནུས་པས་ཉོན་མོངས་པ་ཆེད་དུ་གཏད་ནས་མི་སྤོང་གི་ཤེས་སྒྲིབ་སྤངས་པས་དེའང་ཞར་ལ་ཟད་པར་འགྱུར་ཏེ་ཀུན་ལས་བཏུས་ལས། བྱང་ཆུབ་སེམས་དཔའ་རྣམས་ཀྱི་ནི་བདེན་པ་མངོན་པར་རྟོགས་པར་བྱས་ནས་ས་བཅུ་རྣམས་སུ་ཤེས་བྱའི་སྒྲིབ་པའི་གཉེན་པོར་ལམ་སྒོམ་གྱིས་ཉོན་མོངས་པའི་སྒྲིབ་པའི་གཉེན་པོར་ནི་མ་ཡིན་ནོ། །དེས་བྱང་ཆུབ་ཐོབ་ནས་ཉོན་མོངས་པའི་སྒྲིབ་པ་དང༌། ཤེས་བྱའི་སྒྲིབ་པ་གཉིས་ཅིག་ཅར་སྤོང་ངོ༌། །ཅིག་ཅར་དགྲ་བཅོམ་པ་དང་དེ་བཞིན་གཤེགས་པར་འགྱུར་རོ། །དེ་ཉོན་མོངས་པ་མ་སྤངས་སུ་ཟིན་ཀྱང་སྔགས་དང་སྨན་གྱིས་སོད་པའི་དུག་ལྟ་བུའམ། དཔེར་ན་སྤངས་པའི་དགྲ་བཅོམ་པ་ལྟར་ ༼༢༧༩༽ ས་ཐམས་ཅད་དུ་ཉོན་མོངས་པའི་ཉེས་པ་མི་སྐྱེད་དོ་ཞེས་སོ། །ཤེས་སྒྲིབ་དེ་ཚུལ་ཇི་ལྟར་སྤོང་ན་ས་དེ་དག་གི་སྤང་བྱ་དང་བསྒྲུབ་བྱ་དང་ངོ་བོ་ལ་སོགས་པ་འདི་ལྟ་བུའོ་ཞེས་རྣམ་པར་འཇོག་པ་རྗེས་ཐོབ་ཀྱི་ཡེ་ཤེས་དང༌། ས་ཐོབ་ཟིན་སྦྱོང་ཞིང་མ་ཐོབ་པ་ཐོབ་པར་བྱེད་པ་མཉམ་གཞག་རྣམ་པར་མི་རྟོག་པའི་ཡེ་ཤེས་ལྷན་ཅིག་ཏུ་སྤྱོད་པ་སྟེ་ཕན་ཚུན་གཅིག་གི་རྗེས་སུ་གཅིག་བར་མ་ཆད་པར་འབྲེལ་བ་ཡིས་ས་དང་པོ་ལ་མཐུན་པར་ཞུགས་པ་དེ་བཞིན་དུ་ས་ལྷག་མ་དགུ་ལ་ས་དང་པོར་རྟོགས་པ་དེ་དང་མཐུན་པའི་བདག་མེད་ཀྱི་དོན་ལ་ཡང་དང་ཡང་དུ་གོམས་པར་བྱེད་པའི་ཚུལ་གྱིས་སྤྱོད་དོ། །སྒྲུབ་པའི་ངོ་བོ་ལ་གསུམ་སྟེ། མཐུན་རྐྱེན་བསྒྲུབ་པ་དང༌། འགལ་རྐྱེན་སྤང་བ་དང༌། སྒྲུབ་པ་ཉིད་ཇི་ལྟར་བྱ་བའོ། །དང་པོ་ལ་གཉིས་ཏེ། བག་ཡོད་པར་བྱ་བ་དང༌། ངེས་པར་འབྱུང་བར་བྱ་བའོ། །དང་པོ་ལ་བཞི་ལས། མཐུན་པའི་ཡུལ་དུ་གནས་པ་ནི་བློ་ལྡན་གང་དུ་སྒྲུབ་པ་བྱེད་པའི་ཡུལ་ནི་བསོད་སྙོམས་ལ་སོགས་པ་མཐུན་རྐྱེན་ཚེགས་ཆུང་ངུས་ལེགས་པར་རྙེད་པ་དང༌། གནས་བཟང་བ་སྟེ་ཆོམ་རྐུན་ལ་སོགས་པ་མི་འབྱུང་བ་དང༌། ས་བཟང་པོ་སྟེ་གནས་ལ་བརྟེན་པའི་ནད་མི་འབྱུང་བ་དང༌།

གྲོགས་བཟང་བ་སྟེ་ལྟ་སྤྱོད་མཐུན་པའི་གང་ཟག་ཡོད་པ་དང༌། རྣལ་འབྱོར་ནི་ཞི་གནས་དང་ལྷག་མཐོང་ཡིན་ལ། དེ་ལ་གནོད་པ་ཉིན་པར་ཁྱེའུ་དང་བུ་མོ་ལ་སོགས་པའི་འདུ་འཛི་དང་ཁྱིམ་པ་དང་འདྲིས་པས་ལང་ལོང་དུ་གྱུར་པའི་ལྗན་ལྗིན་ནམ་ཕྱག་དར་ལ་སོགས་པའི་ལྗན་ལྗིན་མེད་ཅིང༌། མཚན་མོ་སྒྲ་མེད་པ་ནི་བདེ་བའི་ཡོན་ཏན་དང་ལྡན་པའོ། །སྐྱེས་བུ་དམ་ ༼༢༨༠༽ པ་ལ་བསྟེན་པ་ནི་བྱང་ཆུབ་སེམས་དཔའ་ལུང་གི་ཡོན་ཏན་ཐོས་པ་མང་པོ་དང་ལྡན་པ་དང༌། རྟོགས་པའི་ཡོན་ཏན་བདེན་པ་མངོན་སུམ་དུ་མཐོང་བ་དང༌། ཆོས་སྨྲ་བ་ལ་མཁས་པ་དང༌། ཟང་ཟིང་དོན་དུ་མི་གཉེར་བར་གཞན་ལ་བརྩེ་བ་ཅན་དང༌། གཞན་དོན་ལ་སྐྱོ་བ་མེད་པས་སྙོམས་ལས་མི་བྱེད་པ་ནི་བསྟེན་པར་བྱ་བའི་གྲོགས་ཆེན་པོ་ཡིན་པར་ཤེས་པར་བྱའོ། །བདག་ཉིད་ཀྱི་ཡང་དག་པའི་སྨོན་ལམ་ནི་དམིགས་པ་བཟང་པོ་ཐེག་ཆེན་གྱི་ཆོས་ལ་དམིགས་པ་དང༌། ཚོགས་གཉིས་ཀྱི་རྟོན་པ་བཟང་པོ་དང༌། རྒོད་ན་ཞི་གནས་ཀྱི་མཚན་མ་ཡིད་ལ་བྱེད་པ་དང༌། བྱིང་ན་རབ་ཏུ་འཛིན་པའི་མཚན་མ་ཡིད་ལ་བྱེད་པ་ལ་སོགས་པའི་ཐབས་བཟང་པོ་དང༌། ལམ་འོག་མས་ཆོག་པར་མི་འཛིན་པར་གོང་མ་གོང་མར་ངེས་པར་འབྱུང་བ་དང༌། རྟག་ཏུ་བྱེད་པ་དང༌། གུས་པར་བྱེད་པའི་སྦྱོར་བ་བཟང་པོའི་བདག་ཉིད་ནི་ཡང་དག་པའི་སྨོན་ལམ་སྟེ་བདག་ཉིད་ལས་སུ་རུང་ཞིང་བསམ་པ་བཞིན་དུ་འགྲུབ་པ་ཡིན་ནོ། །སྔོན་བསོད་ནམས་བྱས་པ་ནི་ཚེ་སྔོན་མི་མཐུན་པའི་ཡུལ་ལ་གནས་ཀྱང་དགའ་བར་འགྱུར་བའི་རྒྱུ་བསོད་ནམས་བསགས་པས་ད་ལྟ་གང་དུ་གནས་ཀྱང་དགའ་བས་མཐུན་པའི་ཡུལ་དུ་གནས་པའི་དགའ་བ་ཐོབ་པ་དང༌། དལ་བར་སྐྱེ་བའི་རྒྱུ་བསགས་པས་སྐྱེས་བུ་དམ་པ་ལ་བསྟེན་པ་ཐོབ་བོ། །ནད་མེད་པ་དང་ཏིང་ངེ་འཛིན་དང་ཆོས་རབ་ཏུ་རྣམ་པར་འབྱེད་པ་ཤེས་རབ་ཀྱི་རྒྱུར་གྱུར་པའི་བསོད་ནམས་བསགས་པས་དེ་གསུམ་འཕེལ་ནས་བདག་ཉིད་ཀྱི་ཡང་དག་པའི་སྨོན་ལམ་འགྲུབ་པ་ཡིན་ནོ། །གཉིས་པ་ལ་གསུམ་ལས།

ཉོན་མོངས་པ་ ༼༢༨༡༽ ལམ་དུ་གསུངས་པའི་དོན་ནི། བློ་གྲོས་རྒྱ་མཚོས་ཞུས་པ་ལས། ཤཱ་ར་དྭ་ཏིའི་བུ་འདི་ལྟ་སྟེ་དཔེར་ན་སྨན་པའི་རྒྱལ་པོ་འཚོ་བྱེད་ཀྱིས་གང་སྨན་མི་མཐོང་བའི་གཟུགས་སུ་སྣང་བ་དེ་གང་ཡང་མེད་དོ། །ཤཱ་ར་དྭ་ཏིའི་བུ་དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་བྱང་ཆུབ་སེམས་དཔས་ཀྱང་གང་བྱང་ཆུབ་མི་མཐོང་བའི་ཆོས་སུ་སྣང་བ་དེ་གང་ཡང་མེད་དོ། །ཞེས་གསུངས་པ་དང༌། ཡང་བཅོམ་ལྡན་འདས་ཀྱིས་འདོད་ཆགས་ལས་མ་གཏོགས་པར་འདོད་ཆགས་ལས་ངེས་པར་འབྱུང་བར་ང་མི་སྨྲ་སྟེ། ཞེ་སྡང་དང༌། གཏི་མུག་ཀྱང་དེ་དང་འདྲའོ་ཞེས་གསུངས་པའི་དོན་ནི་གང་གི་ཕྱིར་ཆོས་ཀྱི་དབྱིངས་ལ་མ་གཏོགས་པའི་ཆོས་མེད་པ་དེའི་ཕྱིར་འདོད་ཆགས་ཀྱི་ཆོས་ཉིད་ལའང་འདོད་ཆགས་ཀྱི་རིང་འཐོབ་ཅིང༌། འདོད་ཆགས་ཀྱི་ཆོས་ཉིད་ལ་དམིགས་ཏེ་བསྒོམས་པས་འདོད་ཆགས་ལས་ངེས་པར་འབྱུང་བ་ལ་དགོངས་ནས་སངས་རྒྱས་རྣམས་ཀྱིས་ཆགས་སོགས་དེ་དག་ལས་ངེས་པར་འབྱུང་བ་ཆགས་སོགས་ཡིན་པར་གསུངས་སོ། །ཉོན་མོངས་པ་དང་བྱང་ཆུབ་གཅིག་པར་གསུངས་པའི་དགོངས་པ་ནི། མདོ་ལས། མ་རིག་པ་དང་བྱང་ཆུབ་གཅིག་གོ་ཞེས་གསུངས་པ་ཀུན་ནས་ཉོན་མོངས་པ་མ་རིག་པ་དང་བྱང་ཆུབ་གཅིག་པར་བསྟན་པ་ལ་ཡང་བློ་གྲོས་ཆེན་པོ་དང་ལྡན་པ་སངས་རྒྱས་ཀྱི་དགོངས་པ་ནི་ཆོས་ཀྱི་དབྱིངས་ལས་མ་གཏོགས་པའི་ཆོས་མེད་པས་མ་རིག་པ་དང་བྱང་ཆུབ་ཀྱི་ཆོས་དབྱིངས་ཐ་མི་དད་པ་དེ་ཡིན་པར་འདོད་དོ། །ཞེས་པའམ་ཡང་ན་བློ་ལྡན་བྱང་ཆུབ་སེམས་དཔའ་རྣམས་སངས་རྒྱས་ཀྱི་དགོངས་པ་དེ་ 

༼༢༨༢༽ ཡིན་པར་འདོད་ཅེས་པའོ། །ཉོན་མོངས་པ་ལམ་དུ་གྲུབ་པའི་འཐད་པ་ནི་ཉོན་མོངས་པ་ལམ་དུ་གསུང་བའི་རྒྱུ་མཚན་གང་གི་ཕྱིར་ན་ཆགས་སོགས་དེ་དག་ཉིད་ཀྱི་ཆོས་ཉིད་ལ་ཚུལ་བཞིན་དུ་འཇུག་པ་སྟེ། དེ་སྒོམ་པའི་ཕྱིར་ཆགས་སོགས་དེ་ལས་རྣམ་པར་གྲོལ་བར་འགྱུར་བས་ན་ཆགས་སོགས་དེ་ཡིས་ཆགས་སོགས་དེ་དག་ལས་ངེས་པར་འབྱུང་བར་གསུངས་སོ། །བཙུན་པ་ནི་ཚུལ་བཞིན་དུ་འཇུག་པའི་དོན་ཆགས་སོགས་སྤང་བྱར་བྱས་ནས་སྤོང་བ་བཞེད་དོ། །གཉིས་པ་འགལ་རྐྱེན་སྤང་བ་ལ་གསུམ་སྟེ། ཉན་རང་གི་ཡིད་ལ་བྱེད་པ་དང༌། ཐེག་ཆེན་གྱི་ལྟ་བས་སྐྲག་པ་དང༌། སེམས་ཅན་ཡལ་བར་འདོར་བ་སྤང་བའོ། །དང་པོ་ནི་སེམས་ཅན་གྱི་ཆེད་དུ་བདག་ཉིད་དམྱལ་བའི་སྲིད་པར་གནས་པའི་དུཿཁ་མི་བཟད་པ་ཅི་བྱུང་ཡང་རྒྱལ་བའི་སྲས་པོ་རྣམས་ལ་གནོད་པར་བྱེད་པ་མ་ཡིན་གྱི། ཞི་བ་ལ་ཡོན་ཏན་དང་སྲིད་པ་ལ་སྐྱོན་དུ་ཤེས་པའི་སྒོ་ནས་ཐེག་པ་དམན་པའི་མྱང་འདས་སྒྲུབ་པའི་ཆེད་དུ་ཞུགས་པའི་དགེ་བའི་རྣམ་རྟོག་སྣ་ཚོགས་པ་ནི། བློ་དང་ལྡན་པ་རྣམས་ལ་གནོད་པར་བྱེད་པ་ཡིན་ནོ། །དེའི་སྒྲུབ་བྱེད་ནི་བློ་དང་ལྡན་པ་དམྱལ་བར་གནས་པ་ནི་དུས་ཀུན་ཏུ་བྱང་ཆུབ་ཆེན་པོ་སྒྲིབ་གཉིས་ཀྱི་དྲི་མ་མེད་ཅིང་ཤེས་བྱ་མཐའ་དག་ཐུགས་སུ་ཆུད་པས་ན་ཡངས་པའི་བར་དུ་གཅོད་པར་བྱེད་པ་མ་ཡིན་གྱི། ཐེག་པ་གཞན་ཉན་རང་ལ་ཞུགས་ནས་རང་གི་དུཿཁ་རབ་ཏུ་བསིལ་བར་འདོད་པ་བདག་འབའ་ཞིག་ལ་ཕན་པའི་རྣམ་རྟོག་དང་ལྡན་པའི་སྒོ་ནས་རབ་ཏུ་བདེ་བར་གནས་ཀྱང་བྱང་ཆུབ་ལ་བར་དུ་གཅོད་པའི་ཕྱིར་རོ། །གཉིས་པ་ནི་ཐེག་ ༼༢༨༣༽ ཆེན་པའི་ལུགས་ལ་གཟུང་འཛིན་གྱི་ཆོས་མེད་པ་དང༌། བྱིས་པས་གཟུང་འཛིན་དམིགས་པ་འདི་དང༌། ཆོས་དབྱིངས་རང་བཞིན་གྱིས་ཀུན་ནས་ཉོན་མོངས་པ་མེད་པ་ཡང་ཡིན་ལ། ཕྱིས་རྣམ་པར་དག་པར་བྱར་ཡོད་དོ་ཞེས་བྱ་བ་འདི་དག་འགལ་ལོ་སྙམ་ནས་བྱིས་པ་རྣམས་སྐྲག་པར་འགྱུར་པས་དེ་དག་མི་འགལ་བར་དཔེས་སྟོན་པ་ནི་དེ་དག་མི་འགལ་ཏེ་དཔེར་ན་སྒྱུ་མ་ལ་སོགས་པ་བདེན་པར་མེད་ཀྱང་བློ་འཁྲུལ་པ་ལ་སྣང་བ་དང༌།

དེ་བཞིན་དུ་ནམ་མཁའ་རང་བཞིན་གྱིས་དག་ཀྱང་གློ་བུར་གྱི་དྲི་མ་སྤྲིན་ལ་སོགས་པས་དག་པར་བྱར་ཡོད་པ་དང་འདྲ་བར་ཤེས་པར་བྱའོ། །གཞན་ཡང་ཇི་ལྟར་རི་མོ་མཁན་མཁས་པས་ཚུལ་བཞིན་དུ་བྲིས་པའི་རི་མོ་དེ་ལ་མཐོ་དམན་མེད་ཀྱང་མཐོ་དམན་ཡོད་པ་ལྟར་སྣང་བ་དེ་བཞིན་དུ་ཡང་དག་པ་མ་ཡིན་པའི་ཀུན་ཏུ་རྟོག་པ་གཞན་དབང་དེ་ལ་གཟུང་འཛིན་གཉིས་པོ་དུས་རྟག་ཏུ་མེད་ཀྱང་བློ་འཁྲུལ་པ་ལ་གཉིས་སུ་སྣང་བར་འགྱུར་རོ། །ཇི་ལྟར་ཆུ་རྙོག་པ་ལས་དྭངས་པ་ན་དྭངས་པ་ཉིད་དེ་སྔར་མེད་པ་ཞིག་རྙོག་མ་ཅན་དེ་ལས་གསར་དུ་སྐྱེས་པ་མིན་གྱི་ཆུ་དྭངས་པ་དེ་ནི་སྔར་ནས་རང་བཞིན་གྱིས་དྭངས་པར་ཡོད་པ་དེ་ལ་གློ་བུར་གྱི་དྲི་མ་རྙོག་མ་དང་བྲལ་བ་ཙམ་དུ་ཟད་དོ། །དེ་བཞིན་དུ་རང་གི་སེམས་དག་པ་དེ་ཡང་དག་པ་སྔར་མེད་གཅིག་གསར་དུ་བྱུང་བ་མ་ཡིན་གྱི་གདོད་ནས་རྣམ་དག་ཏུ་ཡོད་པ་དེ་ལ་གློ་བུར་གྱི་དྲི་མ་དང་བྲལ་བ་ཙམ་ཡིན་ནོ་ཞེས་ཆུ་དྭངས་པའི་ཚུལ་དེ་ཉིད་དང་འདྲ་བར་ཤེས་པར་བྱའོ། །དེ་ལྟ་བས་ན་སེམས་འདི་ནི་དུས་རྟག་ཏུ་རང་བཞིན་གྱིས་འོད་ ༼༢༨༤༽ གསལ་བ་ཡིན་པར་འདོད་དོ། །འོ་ན་དེ་བྱིས་པ་རྣམས་ཀྱིས་ཅིའི་ཕྱིར་མི་རྟོགས་ཤེ་ན། དེ་ནི་གློ་བུར་གྱི་དྲི་མ་སྒྲིབ་གཉིས་ཀྱིས་མ་རུངས་པར་བྱས་པས་མ་རྟོགས་པ་ཡིན་ནོ། །འོ་ན་འོད་གསལ་དེ་སེམས་ཀྱི་ཆོས་ཉིད་དམ་ཆོས་ཅན་གང་ཡིན་ཞེ་ན། སེམས་ཀྱི་ཆོས་ཉིད་ལས་གཞན་ཆོས་ཅན་གཞན་དབང་གི་སེམས་ནི་འོད་གསལ་བ་མ་ཡིན་པས་སེམས་ཀྱི་རང་བཞིན་ཆོས་ཉིད་དེ་འོད་གསལ་བར་བརྗོད་དོ། །སེམས་ཅན་ཡལ་བར་འདོར་བ་སྤང་བ་ལ་གསུམ་སྟེ། སེམས་ཅན་རྗེས་སུ་འཛིན་ཚུལ། ཕན་འདོགས་ཀྱི་ཆགས་པ་ལྟུང་མེད་དུ་བསྟན་པ། ཁོང་ཁྲོའི་ཕྱོགས་ཉེས་པ་ཆེ་བར་བསྟན་པའོ། །དང་པོ་ནི་བྱང་ཆུབ་སེམས་དཔའ་རྣམས་ནི་སེམས་ཅན་ཐམས་ཅད་ལ་དཔེར་ན་མས་བུ་གཅིག་པ་ལ་བྱ་བ་བཞིན་དུ་རྐང་གི་ཁོང་ནས་ཏེ། སྙིང་ཐག་པ་ནས་བྱམས་པ་ཆེའོ། །དེ་ལྟ་བས་ན་བྱང་ཆུབ་སེམས་དཔའ་དེ་སེམས་ཅན་ལ་རྟག་ཏུ་ཕན་པ་བྱེད་པར་འདོད་དོ། །གཉིས་པ་ནི་བྱང་ཆུབ་སེམས་དཔའ་དེ་ལ་བྱམས་པའི་སྒོ་ནས་སེམས་ཅན་ཕན་བདེ་ལ་འགོད་པར་འདོད་པའི་ཆགས་པ་སྐྱེས་ཡང་ལྟུང་བར་མི་འགྱུར་ཏེ།

དེ་ནི་སེམས་ཅན་རྣམས་ལ་ཕན་པར་བྱེད་པའི་རྒྱུ་ཡིན་པའི་ཕྱིར་རོ། །བྱང་ཆུབ་སེམས་དཔའ་ནི་སེམས་ཅན་ཐམས་ཅད་ལ་བྱམས་པ་ཡིན་པས་ན་བྱང་ཆུབ་སེམས་དཔའ་འདིའི་བློ་སེམས་ཅན་ཀུན་ལ་ཞེ་སྡང་དང་བཅས་པ་ནི་རྣམ་པ་ཀུན་ཏུ་བྱང་ཆུབ་སེམས་དཔའི་བསླབ་པ་དང་འགལ་བར་འགྱུར་བ་ཡིན་ནོ། །འགྲེལ་ཆེན་མཁན་པོ་ནི་བྱམས་པའི་སྒོ་ནས་ཉེས་པ་བྱུང་ཡང་ལྟུང་བར་མི་ ༼༢༨༥༽ བཞག་གོ་ཞེས་འཆད་དོ། །དོན་འདི་ནི་ཉེ་བར་འཁོར་གྱིས་ཞུས་པའི་མདོ་ལས། ཉེ་བར་འཁོར་གལ་ཏེ་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་ལ་འདོད་ཆགས་དང་ལྡན་པའི་ལྟུང་བ་གངྒཱའི་ཀླུང་གི་བྱེ་མ་སྙེད་བྱུང་བ་དང༌། གང་ཞེ་སྡང་དང་ལྡན་པའི་ལྟུང་བ་གཅིག་བྱུང་བ་བྱང་ཆུབ་སེམས་དཔའི་ཐེག་པ་བཙན་པར་བྱས་ན་དེ་གཉིས་ལས་གང་ཞེ་སྡང་དང་ལྡན་པའི་ལྟུང་བ་དེ་ནི་ཤིན་ཏུ་ཆེས་ལྕིའོ། །དེ་ཅིའི་ཕྱིར་ཞེ་ན། ཉེ་བར་འཁོར་ཞེ་སྡང་ནི་སེམས་ཅན་ཡོངས་སུ་གཏོང་བར་འགྱུར་རོ། །འདོད་ཆགས་ནི་སེམས་ཅན་སྡུད་པར་འགྱུར་བའི་ཕྱིར་རོ། །ཉེ་བར་འཁོར་དེ་ལ་ཉོན་མོངས་པ་གང་སེམས་ཅན་སྡུད་པར་འགྱུར་པ་དེ་ལ་ནི་བྱང་ཆུབ་སེམས་དཔའ་འཛེམ་པའང་མེད་འཇིགས་པའང་མེད་དོ་ཞེས་གསུངས་སོ། །གསུམ་པ་ནི་ཇི་ལྟར་ཕུག་རོན་དག་རང་གི་བུ་ལ་མཆོག་ཏུ་བྱམས་པའི་སྟོབས་ཀྱིས་རང་གི་བུ་དེ་ལ་ཉེ་བར་འཁྱུད་ནས་འདུག་པ་དེ་འདྲ་བ་ནི་བུ་དེ་ལ་ཁོང་ཁྲོ་བྱེད་པ་འགལ་ཏེ་མི་བྱེད་པ་ལྟར་དེ་དང་འདྲ་བར་བརྩེ་བ་དང་བཅས་པ་བྱང་ཆུབ་སེམས་དཔའ་རྣམས་ཀྱང་ལུས་ཅན་རང་གི་བུ་ལྟ་བུ་རྣམས་ལ་ཁོང་ཁྲོ་བྱེད་པར་འགལ་ལོ། །ཇི་ལྟར་འགལ་ཞེ་ན། གང་གི་ཕྱིར་བྱང་ཆུབ་སེམས་དཔའ་ནི་སེམས་ཅན་རྣམས་ལ་བྱམས་པ་ཡིན་པ་དེའི་ཕྱིར་སེམས་ཅན་རྣམས་ལ་ཁོང་ཁྲོ་བྱེད་པར་འགལ་ལོ། །དུཿཁ་ཞི་བར་བྱེད་པ་ཡིན་པའི་ཕྱིར་གནོད་སེམས་བྱེད་པར་འགལ་ལོ། །རང་གི་ལུས་དང་ལོངས་སྤྱོད་ཐམས་ཅད་ཀྱང་བཏང་ནས་སེམས་ཅན་གྱི་དོན་བྱེད་པའི་ཕྱིར་གཡོ་

༼༢༨༦༽ སྒྱུའི་སེམས་ཀྱིས་སེམས་ཅན་བསླུ་བར་འགལ་ལོ། །སིམ་པ་སྟེ་བདེ་བར་བྱེད་པ་དེའི་ཕྱིར་འཇིགས་ཤིང་སྐྲག་པར་བྱེད་པ་འགལ་ལོ། །སྒྲུབ་པ་ཉིད་ཇི་ལྟར་བྱ་བས་དངོས་དང༌། དོན་བསྡུ་བའོ། །དང་པོ་ལ་བཞི་སྟེ། གནས་འཁོར་བ་དང༌། ཡུལ་སེམས་ཅན་དང༌། བྱེད་པ་པོ་བདག་ཉིད་དང༌། ལམ་ཕ་རོལ་ཏུ་ཕྱིན་པ་ལ་ཇི་ལྟར་བསྒྲུབ་པའོ། །དང་པོ་ནི་ནད་པ་མཛངས་པ་སྨན་བཟང་པོ་མི་ཞིམ་ཡང་དེའི་ཕན་ཡོན་ལ་བསམས་ནས་ཟ་བ་བཞིན་དུ་བྱང་ཆུབ་སེམས་དཔའ་འང་འཁོར་པ་དུཿཁ་བར་ཤེས་ཀྱང་གཞན་དོན་ལ་བསམས་ནས་དེར་འཇུག་པར་བྱེད་དོ། །གཉིས་པ་ནི་སྨན་པས་ནད་སོས་པའི་ཐབས་སྣ་ཚོགས་བྱེད་པ་བཞིན་དུ་སེམས་ཅན་རྣམས་ལ་གཏན་དུ་ཕན་པར་འགྱུར་བའི་ཐབས་སྣ་ཚོགས་སྒྲུབ་པར་བྱེད་པ་དང༌། གསུམ་པ་ནི་བྲན་བྱ་བ་མ་གྲུབ་པ་ཇོ་བོས་ཚར་གཅོད་པ་བཞིན་དུ་བདག་ཉིད་ཀྱི་སེམས་ལས་སུ་མི་རུང་བར་གྱུར་ན་ཚར་གཅོད་པར་བྱེད་དོ། །བཞི་པ་ནི་ཚོང་པས་ཟོངས་སུ་ཉོ་བ་ལ་འཚོང་པ་ལྟར་སྦྱིན་པར་བྱ་བའི་རྫས་རྣམས་སུ་འདོད་པ་ལ་སྟེར་བ་དང་ཚོང་པ་ཚོང་ཟོང་གོང་ནས་གོང་དུ་འཕེལ་བར་བྱེད་པ་བཞིན་དུ་སྦྱིན་པས་ལོངས་སྤྱོད་འཕེལ་བར་བྱས་ནས་སེམས་ཅན་རྣམས་ལ་སྦྱིན་པར་བྱེད་དོ། །བཙོ་བླག་མཁན་གོས་དག་པར་འཁྲུད་པ་ལྟར་ཚུལ་ཁྲིམས་ཀྱི་སྒོ་ནས་ལུས་ངག་ཡིད་གསུམ་གྱི་ལས་དག་པར་བྱེད་པ་དང༌། བུ་གཞོན་ནུས་ཕ་ལ་གནོད་པ་བྱས་ཀྱང་ཕས་བཟོད་པ་ལྟར་བཟོད་པའི་སྒོ་ནས་སེམས་ཅན་གྱིས་གནོད་པ་བྱས་ཀྱང་ལན་དུ་མི་འཚེ་བ་དང༌། མེ་དོན་དུ་གཉེར་བས་གཙུབ་ཤིང་དྲག་ལ་རྒྱུན་མ་ཆད་པར་གཙུབས་པ་ ༼༢༨༧༽ ལྟར་དུས་རྟག་པར་རབ་ཏུ་གུས་པར་བྱེད་པའི་བརྩོན་འགྲུས་དང༌། ཡིད་བརྟན་དུ་རུང་བའི་བློན་པོ་ནི་རྒྱལ་པོའི་ནོར་ལ་བདག་གིར་བྱའོ་སྙམ་པའི་སྲེད་པ་མི་སྐྱེད་པ་ལྟར་བསམ་གཏན་ཐོབ་ཀྱང་དེའི་བདེ་བ་ལ་རོ་མི་མྱང་བར་ལྷག་པའི་སེམས་མ་རྫོགས་པའི་སྟོབས་ཀྱི་ས་ལམ་སྒྲུབ་པ་བྱང་སེམས་ལ་རག་ལས་པ་རྣམས་ཀྱི་དོན་བྱེད་པ་དང༌།

སྒྱུ་མ་མཁན་སྒྱུ་མའི་གྲོང་ལ་སོགས་པ་ལ་བདེན་པར་མི་འཛིན་པ་ལྟར་བྱང་ཆུབ་སེམས་དཔའ་ཡང་ཤེས་བྱ་ལ་གཟུང་འཛིན་བདེན་པ་མེད་པར་ཤེས་རབ་ཀྱིས་སྒྲུབ་པར་བྱེད་དོ། །གཉིས་པ་ནི་མདོར་བསྡུ་ན་དེ་དག་ནི་གང་ཟག་བྱང་ཆུབ་སེམས་དཔའི་ཚུལ་ཇི་ལྟར། གནས་གང་དུ་སྒྲུབ་པ་ཡིན་པར་འདོད་དོ། །སྒྲུབ་པའི་ཆེ་བ་ནི་གོང་དུ་བཤད་པའི་ཚུལ་དེ་ལྟར་དུས་རྟག་ཏུ་བརྩོན་འགྲུས་ཆེན་པོ་དང་ལྡན་པས་བདག་གཞན་གཉིས་ཡོངས་སུ་སྨིན་པར་བྱ་བ་ལ་རབ་ཏུ་བརྩོན་པ་དེ་དོན་ཤེས་པ་ལ་སོགས་པའི་རིམ་གྱིས་ཆོས་བདག་མེད་པར་རྟོགས་པས་དྲི་མ་མེད་ཅིང་འཁོར་གསུམ་དུ་མི་རྟོག་པའི་བློ་མཆོག་གི་སྟོབས་ཀྱིས་གྲུབ་པ་བླ་ན་མེད་པ་སངས་རྒྱས་ཀྱི་སར་རབ་ཏུ་འགྲོའོ། །ཆོས་སྒྲུབ་པའི་སྐབས་བཤད་ཟིན་ཏོ།། །།དེ་ལྟར་སྒྲུབ་པ་དང་ལྡན་པའི་བྱང་ཆུབ་སེམས་དཔའ་ནི་ལམ་རྣམ་པར་དག་པ་མཐར་ཐུག་པར་བྱ་བའི་ཕྱིར་གདམས་ངག་དང་རྗེས་སུ་བསྟན་པ་རང་གིས་བཙལ་བ་དང་གཞན་དག་ལ་ཡང་འདོམས་པར་བྱེད་པས་དེའི་འོག་ཏུ་གདམས་ངག་དང་རྗེས་སུ་བསྟན་པའི་ལེའུ་སྟོན་ནོ། །དེ་ལ་གཉིས་ཏེ། སྤྱི་དོན་དང༌། གཞུང་དོན་ནོ། །དང་པོ་ལ་གཉིས་ ༼༢༨༨༽ ཏེ། གདམས་ངག་དང༌། རྗེས་བསྟན་ནོ། །དང་པོ་ལ་གཉིས་ལས། ངོ་བོ་ནི་གཙོ་ཆེར་སྒོམ་ཚུལ་གྱི་ངོ་བོ་ཕྱིན་ཅི་མ་ལོག་པར་སྟོན་པའི་ངག་ཡིན་ལ། དེ་ལ་ཕྱེ་ན་བརྒྱད་ཡོད་ཀྱང་བསྡུ་ན་རྣམ་པ་གསུམ་ཡིན་ཏེ། བྱང་ས་ལས། གདམས་ངག་རྣམ་པ་བརྒྱད་པོ་དེ་དག་ཀྱང་མདོར་བསྡུ་ན་གནས་གསུམ་དུ་བསྡུས་པ་ཡིན་པར་རིག་པར་བྱའོ། །གནས་གསུམ་པོ་གང་ཞེ་ན། སེམས་མི་གནས་པ་གནས་པར་བྱ་བའི་ཕྱིར་ཐོག་མར་དམིགས་པ་ལ་ལེགས་པར་འདོགས་པ་དང༌། སེམས་གནས་པ་ལ་རང་གི་དོན་ཐོབ་པར་བྱ་བའི་ཕྱིར་ཐབས་ཀྱི་ལམ་ཡང་དག་པར་སྟོན་པ་དང༌། རང་གི་དོན་དགོས་པ་མཐར་མ་ཕྱིན་པ་ལ་བར་མ་དོའི་གནས་འདོར་དུ་འཇུག་པའོ་ཞེས་གསུངས་སོ། །དེ་ལ་གདུལ་བྱའི་སེམས་དང༌། དབང་པོ་དང༌།

བསམ་པ་དང༌། བག་ལ་ཉལ་ཤེས་ནས་མི་སྡུག་པ་དང་བྱམས་པ་ལ་སོགས་པ་ཇི་ལྟར་འོས་པའི་ལམ་སྟོན་པ་ནི་ལེགས་པར་འདོགས་པ་ཡིན་ལ། རྟག་ཆད་གཉིས་ཀྱི་གཉེན་པོར་དབུ་མའི་ལམ་སྟོན་པ་ནི་ཐབས་ཀྱི་ལམ་ཡང་དག་པར་སྟོན་པ་ཡིན་ཞིང༌། མ་ཐོབ་པར་ཐོབ་བོ་སྙམ་པའི་མངོན་པའི་ང་རྒྱལ་འདོར་དུ་འཇུག་པ་ནི་བར་མ་དོའི་གནས་འདོར་དུ་འཇུག་པ་ཡིན་ནོ། །རྗེས་སུ་བསྟན་པ་ལ་གཉིས་ལས། ངོ་བོ་ནི་གཙོ་ཆེར་བླང་དོར་གྱི་ཚུལ་ཕྱིན་ཅི་མ་ལོག་པར་སྟོན་པའི་ངག་ཡིན་ནོ། །དབྱེ་ན་ལྔ་སྟེ། བྱང་ས་ལས། དེ་ལ་རྗེས་སུ་བསྟན་པ་གང་ཞེ་ན། དེ་ནི་རྣམ་པ་ལྔར་རིག་པར་བྱ་སྟེ། ཁ་ན་མ་ཐོ་བ་དང་བཅས་པ་ཀུན་ཏུ་སྤྱོད་པ་དགག་པ་དང༌། ཁ་ན་མ་ཐོ་བ་མེད་པ་ཀུན་ཏུ་སྤྱོད་པ་གནང་བ་དང༌། དགག་པ་དང་གནང་བའི་ ༼༢༨༩༽ ཆོས་རྣམས་ལ་འཁྲུལ་པ་ཀུན་ཏུ་སྤྱོད་པ་བསྐུལ་བ་དང༌། འཁྲུལ་པ་ལ་རྙོག་པ་མེད་པ་དང་མི་མཐུན་པ་མེད་པ་དང་སྣུམ་པའི་བསམ་པས་སྨ་དབབ་པས་དྲན་པར་བྱེད་དུ་གཞུག་པ་དང༌། ཡང་དག་པར་ཞུགས་པ་ལ་དགག་པ་དང་གནང་བའི་ཆོས་རྣམས་ལས་ཡོན་ཏན་ཡང་དག་པ་དང་དགའ་བ་བསྙད་པས་དགའ་བར་བྱེད་དོ་ཞེས་གསུངས་སོ། །ཡང་འཕགས་པ་རྣམ་གྲོལ་སྡེས། ཡང་དག་པར་ཐོབ་པའི་ཡོན་ཏན་ཡོངས་སུ་བསྐྱང་བར་བྱ་བའི་ཕྱིར་ཡོངས་སུ་མི་ཉམས་པར་ཉེ་བར་འཛིན་པ་ནི་གདམས་པ་ཡིན་ལ། དེའི་རྗེས་ལས་ཐོབ་པའི་ཡོན་ཏན་ཐོབ་པ་ཡིན་པའི་ཕྱིར་རྗེས་སུ་གདམས་པ་ཡིན་ནོ་ཞེས་བཤད་དོ། །གཞུང་དོན་ལ་གཉིས་ཏེ། དངོས་དང༌། འབྲས་བུའོ། །དང་པོ་ལ་གཉིས་ཏེ། གདམས་ངག་དང་རྗེས་སུ་བསྟན་པའོ། །དང་པོ་ལ་གསུམ་སྟེ། གདམས་ངག་ངེས་པར་ཐོབ་པའི་དུས། ཚུལ་བཞིན་ཡིད་ལ་བྱེད་པའི་ཁྱད་པར། གདམས་ངག་ཐོབ་པའི་ཕན་ཡོན་ནོ། །དང་པོ་ནི་བསྐལ་པ་གྲངས་མེད་དང་པོའི་གནས་སྐབས་ཀྱི་བྱང་ཆུབ་སེམས་དཔའ་ས་དང་པོར་ངེས་པར་འབྱུང་བའི་ལམ་སྒོམ་ཞིང་བདེན་པ་བཞིའི་ཆོས་ལ་མོས་པ་གོང་ནས་གོང་དུ་རྣམ་པར་འཕེལ་བར་བྱེད་པ་དེའི་རྒྱུད་ཇི་ལྟར་རྒྱ་མཚོ་ཆེན་པོ་ཆུས་ཡོངས་སུ་གང་བ་བཞིན་དུ་ཐར་པ་ཆ་མཐུན་གྱི་དགེ་བའི་ཆོས་རྣམས་ཀྱིས་ཡང་དག་པར་རྫོགས་པར་གང་སྟེ་ས་དང་པོ་ཐོབ་ཏུ་རུང་བར་འགྱུར་རོ། །ཚུལ་དེ་བཞིན་དུ་ཚོགས་བསགས་ཏེ་ཚོགས་ལམ་ཆེན་པོ་ཐོབ་པའི་རྒྱལ་བའི་སྲས་

༼༢༩༠༽ པོ་དེ་ནི་སྔོན་ཉིད་ནས་ཚུལ་ཁྲིམས་སྦྱངས་པ་དང༌། ཤེས་རབ་ཀྱིས་གསུང་རབ་ཀྱི་དོན་ཕྱིན་ཅི་མ་ལོག་པར་འཛིན་པའི་སྒོ་ནས་ཐེག་པ་ཆེན་པོ་ལ་ལྟ་བ་དྲང་པོར་བྱས་པའི་ཕྱིར་གཟོད་ནས་དག་པ་ཞེས་བྱའོ། །ཐོས་པ་མང་པའི་ཕྱིར་ལེགས་པར་ཤེས་པ་ཞེས་བྱའོ། །སྒྲིབ་པ་ལྔ་པོ་ཤས་ཆེ་བ་དང་བྲལ་བས་ན་སེམས་དགེ་བ་ཞེས་བྱ་སྟེ། དེ་ལྟ་བུའི་གང་ཟག་དེ་ནི་བདག་མེད་ཀྱི་དོན་བསྒོམ་པ་ལ་རབ་ཏུ་སྦྱོར་བར་བྱེད་ཅིང་དེའི་ཚེ་སངས་རྒྱས་ལས་ཆོས་ཀྱི་ཚིག་དང་དོན་འཛིན་ནུས་པ་ཆོས་ཀྱི་རྒྱུན་གྱི་ཏིང་ངེ་འཛིན་ལ་བརྟེན་ནས་ཡུལ་སངས་རྒྱས་རྣམས་ལ་དགོས་པ་ཞི་གནས་དང་ལྷག་མཐོང་གི་ཡེ་ཤེས་ཡངས་པ་ཐོབ་པར་བྱ་བའི་ཕྱིར་ངོ་བོ་གདམས་ངག་རྒྱ་ཆེན་པོ་རྙེད་པར་འགྱུར་རོ། །འགྲེལ་ཆེན་མཁན་པོ་ནི་བསྐལ་པ་གྲངས་མེད་ངེས་འབྱུང་ཞེས་པའང་གྲངས་མེད་དང་པོ་མཐར་ཕྱིན་པ་འཇིག་རྟེན་ཆོས་མཆོག་ཡིན་ལ་ཆོས་ཀྱི་རྒྱུན་གྱི་ཏིང་ངེ་འཛིན་ཡང་ཆོས་མཆོག་ཡིན་པར་བཞེད་མོད་ཀྱི། མགོན་པོ་ཉིད་ཀྱི་མངོན་རྟོགས་རྒྱན་ལས། སེམས་བསྐྱེད་པ་དང་གདམས་ངག་དང༌། །ངེས་འབྱེད་ཡན་ལག་རྣམ་བཞི་དང༌། །ཞེས་གསུངས་ལ། དེ་ཡང་གོ་རིམ་ལྟར་ཡིན་པར་སེང་གེ་བཟང་པོས་ལས་དང་པོ་པ་དེ་ལྟར་གདམས་ངག་ཐོབ་པ་ལ་ངེས་པར་འབྱེད་པའི་ཡན་ལག་འབྱུང་བས་ཞེས་བཤད་པས་ཚོགས་ལམ་དུ་གདམས་ངག་ཐོབ་པར་གསལ་ལོ། །ཚུལ་བཞིན་ཡིད་ལ་བྱེད་པའི་ཁྱད་པར་ལ་སྤྱི་དོན་དང་གཞུང་དོན་ནོ། །དང་པོ་ལ་གཉིས་ཏེ། ལུས་དང་བསམ་པའི་རྟེན་དང༌། དེ་ལ་བརྟེན་པའི་ལམ་མོ། །དང་པོ་ལ་ལུས་ཀྱི་རྟེན་ནི་གཙོ་ཆེར་ལྷ་དང་ ༼༢༩༡༽ དལ་འབྱོར་གྱི་མི་ལུས་ལ་བརྟེན་ཏེ་མཛོད་ལས། མཚམས་མེད་པ་ཡི་ལས་རྣམས་དང༌། །ཉོན་མོངས་ཤས་ཆེ་ངན་འགྲོ་དང༌། །འདུ་ཤེས་མེད་པའི་སེམས་ཅན་དང༌། །སྒྲ་མི་སྙན་སྒྲིབ་གསུམ་དུ་འདོད། །ཅེས་པའི་འགྲེལ་པར་འདི་དག་གང་ལ་སྒྲིབ་ཅེ་ན་འཕགས་པའི་ལམ་དང་འཕགས་པའི་ལམ་ལ་སྦྱོར་བར་བྱེད་པའི་དགེ་བའི་རྩ་བ་རྣམས་ལ་སྒྲིབ་བོ་ཞེས་དེ་དག་ལ་ལམ་མི་སྐྱེ་བར་བཤད་ཀྱང་ཐེག་ཆེན་གྱི་ལུགས་ཀྱིས་ཚོགས་ལམ་ནི་ལྷ་དང་ཀླུ་ལ་ཡང་སྐྱེ་སྟེ་ཡུམ་ལས།

ལྷའི་བུ་གང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་མ་བསྐྱེད་པ་དེ་དག་གིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བྱ་བ་བསྟན་པར་བྱའོ་ཞེས་པ་དང༌། རྒྱ་མཚོས་ཞུས་པ་ཆེན་པོ་ལས། ཀླུ་ཁྲི་ཉིས་སྟོང་གིས་སེམས་བསྐྱེད་ནས་བསྐལ་པ་མངོན་པར་དགའ་བ་ལ་འཇིག་རྟེན་གྱི་ཁམས་དྲི་མེད་སྙིང་པོར་སངས་རྒྱས་ཡེ་ཤེས་བླ་མ་ལ་སོགས་པར་ལུང་བསྟན་པའི་ཕྱིར་རོ། །སྦྱོར་ལམ་ཡང་གླིང་གསུམ་གྱི་སྐྱེས་པ་དང་བུད་མེད་ལ་སྐྱེ་བ་ཕལ་ཆེ་ཡང་ཐེག་ཆེན་གྱི་སྦྱོར་ལམ་ནི་གཞན་ལའང་སྐྱེ་བ་སྲིད་དོ། །མཐོང་ལམ་ཡང་དེ་དག་ལ་བརྟེན་པ་ཕལ་ཆེ་ཡང་ཐེག་ཆེན་གྱི་ལུགས་ཀྱིས་གཞན་ལ་ཡང་བརྟེན་ཏེ། བློ་གྲོས་རབ་གནས་ཀྱིས་ཞུས་པ་ལས། འདོད་པ་དང་གཟུགས་ན་སྤྱོད་པའི་ལྷའི་བུ་རྣམས་ལས་ལྷ་བྱེ་བ་ཕྲག་དགུ་བཅུ་རྩ་དྲུག་གིས་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ་ཞེས་པ་དང༌། ཟ་མ་ཏོག་བཀོད་པར་འཇིག་རྟེན་དབང་ཕྱུག་ 

༼༢༩༢༽ གིས་ཡི་དྭགས་ཀྱི་གྲོང་ཁྱེར་དུ་འགལ་ཤིང་ལྟ་བུ་ལ་སོགས་པའི་ཡི་དྭགས་དུ་མ་བདེན་པ་མཐོང་བ་ལ་བཀོད་ཅིང༌། ཡུལ་འཁོར་མོ་འཇིག་ཏུ་བཤང་གཅི་ལ་གནས་པའི་སྲིན་བུའི་རིགས་མང་པོ་བདེན་པ་མཐོང་བ་ལ་བཀོད་པར་གསུངས་པའི་ཕྱིར་རོ། །སྒོམ་ལམ་ནི་གླིང་གསུམ་གྱི་སྐྱེས་པ་བུད་མེད་དང་ལྷ་ལ་སྐྱེ་བ་ཤས་ཆེ་མོད་ཀྱི་གཞན་ལ་ཡང་སྐྱེ་བ་སྲིད་དེ། མཐོང་ལམ་གཞན་ལ་སྐྱེ་བར་བཤད་ཅིང་མཐོང་ལམ་ལ་ཡུན་སྐད་ཅིག་བཅུ་དྲུག་ལས་མེད་པས་དེའི་རྗེས་ལ་སྒོམ་ལམ་སྐྱེ་བའི་ཕྱིར་རོ། །མི་སློབ་པའི་ལམ་ལ་ཉན་ཐོས་ཀྱི་དགྲ་བཅོམ་ནི་ཁམས་གསུམ་གར་ཐོབ་སྟེ། ཐ་མ་ནི་གསུམ་དུའོ། །ཞེས་བཤད་པས་སོ། །རང་སངས་རྒྱས་ནི་འཛམ་བུའི་གླིང་གི་སྐྱེས་པའི་རྟེན་ཁོ་ན་ལ་ཐོབ་ཅིང༌། སངས་རྒྱས་ནི་འཛམ་བུའི་གླིང་གི་རྒྱལ་རིགས་སམ་བྲམ་ཟེའམ་འོག་མིན་ཆེན་པོའི་རྟེན་ལ་ཐོབ་བོ། །བསམ་པའི་རྟེན་ནི་ཚོགས་ལམ་གྱི་མཉམ་གཞག་ཕལ་ཆེར་འདོད་པའི་སེམས་རྩེ་གཅིག་པ་ལ་ཐོས་བསམ་ལ་སོགས་པ་སེམས་རྣམ་པར་སྤྲོས་པ་ལ་བརྟེན་ནོ། །སྦྱོར་ལམ་དང་མཐོང་ལམ་བསམ་གཏན་དང་པོའི་ཉེར་བསྡོགས། དངོས་གཞི། དངོས་གཞི་ཁྱད་པར་ཅན། གཉིས་པ། གསུམ་པ། བཞི་པའི་དངོས་གཞི་སྟེ་དྲུག་ལ་བརྟེན་ལ། སྒོམ་ལམ་ནི་བསམ་གཏན་བཞི་དང་གཟུགས་མེད་དང་པོ་གསུམ་དང་བསམ་གཏན་དང་པོའི་ཉེར་བསྡོགས་དང་དངོས་གཞི་ཁྱད་པར་ཅན་ལ་བརྟེན་ནོ། །མཐར་ཕྱིན་པའི་ལམ་ཡང་དགུ་པོ་དེ་དག་ལ་བརྟེན་ནོ། །མཛོད་ལས། སྟོན་དང་བསེ་རུ་བྱང་ཆུབ་པར། །བསམ་གཏན་མཐའ་ ༼༢༩༣༽ རྟེན་གཅིག་ལ་ཀུན། །ཞེས་རང་རྒྱལ་དང་བྱང་སེམས་ཀྱི་སྦྱོར་ལམ་ཡན་ཆད་བསམ་གཏན་བཞི་པའི་དངོས་གཞི་ཁོ་ན་ལ་རྟེན་པར་བཤད་དོ། །འོ་ན་སངས་རྒྱས་ཀྱི་སེམས་ཁམས་གསུམ་ལས་འདས་པ་བསམ་གཏན་བཞི་པར་འཇོག་པ་ཅི་སྟེ་ཞེ་ན། བདེན་མོད་ཀྱི་ཟག་མེད་ཀྱི་སེམས་ཚོར་བ་བཏང་སྙོམས་དང་མཚུངས་པར་ལྡན་པར་སྐྱེས་པ་ལ་བསམ་གཏན་བཞི་པའི་ཏིང་ངེ་འཛིན་ལ་སོགས་པར་བཏགས་པའི་ཕྱིར་རོ་ཞེས་ཁ་ཅིག་གསུང་ངོ༌། །དེ་ལ་བརྟེན་པའི་ལམ་ལ་གསུམ་སྟེ།

མཚན་ཉིད། དབྱེ་བ། ངེས་ཚིག་གི་སྒོ་ནས་རྣམ་གྲངས་བཤད་པའོ། །མཚན་ཉིད་ནི་མྱང་འདས་སུ་ཕྱིན་པར་བྱེད་པའི་ཐབས་སོ། །འོ་ན་མཐར་ཕྱིན་པའི་ལམ་ལ་དེ་མེད་དོ་ཞེ་ན། མ་ཡིན་ཏེ། མྱང་འདས་ཀྱི་རྒྱུན་ཕྱི་མར་ཕྱིན་པར་བྱེད་པས་སོ། །གཉིས་པ་ནི་མཉམ་རྗེས་གཉིས་སམ་འཇིག་རྟེན་དང་འཇིག་རྟེན་ལས་འདས་པ་གཉིས་སམ། སློབ་མི་སློབ་གཉིས་སམ། བསླབ་པ་གསུམ་མམ། ཐེག་པ་གསུམ་མམ། སྦྱོར་བ་དང༌། བར་ཆད་མེད་པ་དང༌། རྣམ་གྲོལ་དང༌། ཁྱད་པར་གྱི་ལམ་སྟེ་བཞིའམ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ནམ། ཞི་གནས་དང་ལྷག་མཐོང་ངམ། དབང་པོ་གསུམ་མམ། ལམ་ལྔ་ལ་སོགས་པ་ཡོད་ཀྱང་འདིར་སྐབས་སུ་བབ་པ་ལམ་ལྔ་པོ་དེ་ཡིན་པས་ལྔ་པོ་རེ་རེ་ལ་ཡང་མཚན་ཉིད་དང༌། དབྱེ་བ། ཁྱད་པར་གྱི་ཆོས་ཏེ་གསུམ་གསུམ་གྱིས་སྟོན་པས་ཚོགས་ལམ་གྱི་མཚན་ཉིད་ནི། རང་གི་བྱང་ཆུབ་ཏུ་སེམས་བསྐྱེད་པ་ནས་དྲོད་མ་སྐྱེས་ཀྱི་བར་གྱི་དགེ་བ་གང་ཞིག་མྱང་འདས་སུ་ཕྱིན་པར་བྱེད་པའི་ ༼༢༩༤༽ ཐབས་སོ། །དབྱེ་ན་ཐེག་པ་གསུམ་གྱི་ཚོགས་ལམ་མམ། ཐེག་ཆེན་གྱི་ཚོགས་ལམ་ལ་ཡང་ཆུང་འབྲིང་ཆེན་པོ་གསུམ་ལས། དང་པོ་ནི་གཙོ་ཆེར་དྲན་པ་ཉེར་གཞག་བཞི་བསྒོམ་ཞིང༌། སྦྱོར་ལམ་སྐྱེ་བའི་དུས་མ་ངེས་པའོ། །འབྲིང་པོ་ནི་གཙོ་ཆེར་ཡང་དག་པར་སྤོང་བ་བཞི་བསྒོམ་ཞིང་ཚེ་རབས་འདི་ཙམ་ཞིག་ན་སྦྱོར་ལམ་སྐྱེའོ་ཞེས་དུས་ངེས་པའོ། །ཆེན་པོ་ནི་གཙོ་ཆེར་རྫུ་འཕྲུལ་གྱི་རྐང་པ་བཞི་བསྒོམ་ཞིང་ཚེ་དེ་ཉིད་ལ་སྦྱོར་ལམ་སྐྱེ་བར་ངེས་པའོ། །ཁྱད་པར་གྱི་ཆོས་ལ་གཉེན་པོའི་ཁྱད་པར་ནི་ཟག་པ་དང་བཅས་པའི་འདུ་བྱེད་རྣམས་ལ་ཉེས་དམིགས་སུ་ལྟ་བ་རྣམ་པར་སུན་འབྱིན་པའི་གཉེན་པོའོ། །སྤངས་པའི་ཁྱད་པར་ནི་ཟག་བཅས་ཀྱི་འདུ་བྱེད་རྣམས་ལ་ཡོན་ཏན་ཅན་དུ་མངོན་པར་ཞེན་པ་སྤངས་པའོ། །རྟོགས་པའི་ཁྱད་པར་ནི་ཤེས་རབ་གསུམ་གྱིས་བདག་མེད་སྤྱིའི་ཚུལ་དུ་རྟོགས་པའོ། །ཡོན་ཏན་གྱི་ཁྱད་པར་ནི་སྤྱན་དང་མངོན་ཤེས་ལ་སོགས་པ་ཅི་རིགས་པ་ཐོབ་པའོ། །གདམས་ངག་སྒོམ་པའི་ཁྱད་པར་ནི་ལུས་ངག་གི་འཇུག་ལྡོག་ལ་དམིགས་པའི་ཚུལ་ཁྲིམས་དང༌།

དབང་པོའི་སྒོ་སྡོམ་པ་དང༌། ཟས་ཀྱི་ཚོད་ཤེས་པ་དང༌། རྣལ་འབྱོར་ལ་བརྩོན་པ་དང༌། ཤེས་བཞིན་དུ་གནས་པ་ལ་མངོན་པར་དགའ་བ་དང༌། གསུང་རབ་ཀྱི་ཚིག་དོན་ལ་དམིགས་པའི་ཐོས་བསམ་སྒོམ་གསུམ་གྱི་ཤེས་རབ་དང་ཆོས་ཀྱི་ཕྱག་རྒྱ་བཞི་དང༌། ཐར་པ་ཆ་མཐུན་གྱི་དད་པ་དང་བརྩོན་འགྲུས་དང་དྲན་པ་དང་ཏིང་ངེ་འཛིན་དང་ཤེས་རབ་སྟེ་ལྔ་དང༌། དཀོན་མཆོག་གསུམ་དང༌། ཚུལ་ཁྲིམས་དང༌། གཏོང་བ་དང༌། ལྷ་རྗེས་སུ་དྲན་པ་སྟེ་རྗེས་དྲན་དྲུག་དང༌། འདོད་ ༼༢༩༥༽ ཆགས་ཤས་ཆེ་མི་གཙང་ཤ་ཚིལ་དང༌། །པགས་པ་ཀེང་རུས་ལྟས་པས་རྣམ་པར་བཟློག །བྱམས་དང་སྙིང་རྗེའི་ཆུས་གདབ་ཞེ་སྡང་ལ། །གཏི་མུག་ལ་ནི་རྟེན་འབྲེལ་ལམ་གྱིས་སོ། །རྟོག་ལ་དབུགས་ནི་བགྲང་པ་དང༌། །ཀུན་གྱི་གཉེན་པོར་སྟོང་པ་ཉིད། །ཅེས་པ་ལྟ་བུ་སྤྱོད་པ་རྣམ་སྦྱོང་དང༌། ཉན་ཐོས་ཀྱི་ས་ལས། བདག་དང་གཞན་གྱི་འབྱོར་པ་དང༌། །འདུན་དང་ཚུལ་ཁྲིམས་དབང་པོ་དང༌། །དེ་བཞིན་ཟས་དང་མི་ཉལ་དང༌། །ཤེས་བཞིན་དུ་ནི་སྤྱོད་པ་དང༌། །དེ་བཞིན་དགེ་བའི་བཤེས་གཉེན་དང༌། །དམ་ཆོས་ཉན་དང་སེམས་པ་དང༌། །བར་ཆད་མེད་དང་གཏོང་བ་སྤེལ། །དགེ་སྦྱོང་རྒྱན་ནི་ཐ་མ་ཡིན། །ཞེས་གསུངས་ཤིང་དགེ་སྦྱོང་གི་རྒྱན་ཡང༌། དད་ལྡན་གཡོ་མེད་ནད་ཉུང་དང༌། །བརྩོན་འགྲུས་ཤེས་རབ་འདོད་ཆུང་དང༌། །ཆོག་ཤེས་གསོ་སླ་དགང་སླ་དང༌། །སྦྱངས་དང་མཛེས་དང་དྲོད་རིག་དང༌། །སྐྱེས་བུ་དམ་ཆོས་མཁས་རྟགས་དང༌། །བཟོད་དང་དེས་དང་གྱ་ནོམ་ཡིན། །ཞེས་དང༌། གཞན་ཡང་སྐྱེས་བུ་ཆེན་པོའི་རྣམ་རྟོག་བརྒྱད་ཡིད་ལ་བྱེད་དེ། སྐྱེས་བུ་ཆེན་པོའི་རྣམ་རྟོག་བརྒྱད་ནི། བདག་གིས་ནམ་ཞིག་སེམས་ཅན་གྱི་དུཿཁ་སེལ་བར་ནུས་སྙམ་པ་དང༌། ནམ་ཞིག་དབུལ་བས་ཉེན་པའི་སེམས་ཅན་རྣམས་འབྱོར་པ་ཆེན་པོ་ལ་འཇོག་ནུས་སྙམ་པ་དང༌། ནམ་ཞིག་ཤ་ཁྲག་དང་བཅས་པའི་ལུས་ཀྱིས་སེམས་ཅན་གྱི་དོན་ནུས་སྙམ་པ་དང༌། ནམ་ཞིག་དམྱལ་བར་ཡུན་རིང་དུ་གནས་ཀྱང་སེམས་ཅན་ལ་ཕན་འདོགས་སྙམ་པ་དང༌།

ནམ་ཞིག་ལོ་ཀ་དང་ལོ་ཀ་ལས་འདས་པའི་འབྱོར་པ་ཆེན་པོས་སེམས་ཅན་ ༼༢༩༦༽ གྱི་བསམ་པ་རྫོགས་པར་བྱེད་ནུས་སྙམ་པ་དང༌། ནམ་ཞིག་སངས་རྒྱས་སུ་གྱུར་ནས་སེམས་ཅན་གྱི་དུཿཁ་ངེས་པར་འབྱིན་ནུས་སྙམ་པ་དང༌། སེམས་ཅན་ལ་མི་ཕན་པའི་སྐྱེ་བ་དང༌། དོན་དམ་པའི་རོ་ལ་གཅིག་ཏུ་སྤྱོད་པ་དང༌། སྐྱེ་བོ་ཐམས་ཅད་ཚིམ་པར་མི་བྱེད་པའི་ཚིག་དང༌། གཞན་ལ་མི་ཕན་པའི་འཚོ་བ་དང་ལུས་དང་ཤེས་རབ་དང་ནོར་དང་དབང་ཕྱུག་དང་ལྡན་པ་དང༌། གཞན་ལ་གནོད་པ་བྱེད་པ་ལ་དགའ་བར་ཚེ་རབས་ཐམས་ཅད་དུ་མ་གྱུར་ཅིག་སྙམ་པ་དང༌། སེམས་ཅན་གྱི་སྡིག་པའི་འབྲས་བུ་བདག་ལ་སྨིན་ཅིང་བདག་གི་དགེ་བའི་འབྲས་བུ་དེ་དག་ལ་སྨིན་པར་གྱུར་ཅིག་སྙམ་པ་ཡིན་ནོ། །གཞན་ཡང་སྤྱོད་ཡུལ་ཡོངས་སུ་དག་པའི་མདོའི་དོན་རྣམས་བསྒོམ་མོ། །སྦྱོར་ལམ་ལ་གསུམ་ལས། མཚན་ཉིད་ནི་རང་གི་ཚོགས་ལམ་གྱི་རྗེས་མཐོང་ལམ་གྱི་སྔར་གྱི་དགེ་བ་གང་ཞིག་མྱང་འདས་སུ་ཕྱིན་པར་བྱེད་པའི་ཐབས་སོ། །དབྱེ་ན་ཐེག་པ་གསུམ་གྱི་སྦྱོར་ལམ་དང༌། མཐོང་ལམ་སྐྱེ་བའི་དུས་མ་ངེས་པ་དང༌། ངེས་པ་དང༌། ཚེ་དེ་ཉིད་ལ་སྐྱེ་བ་གསུམ་ཀུན་ལས་བཏུས་ལས་བཤད་པ་ལྟ་བུ་དང༌། ཡང་གཙུབས་ཤིང་ལས་མེ་འབྱུང་བའི་སྔ་ལྟས་སུ་དྲོད་འབྱུང་བ་ལྟར་མཐོང་ལམ་སྐྱེ་བའི་སྔ་ལྟས་སུ་གྱུར་པ་དྲོད་ཅེས་བྱ་སྟེ། གཟུང་བ་རང་བཞིན་མེད་པ་ལ་སྣང་བ་ཐོབ་པའི་ཏིང་ངེ་འཛིན་དང༌། ཤེས་རབ་མཚུངས་ལྡན་དང་བཅས་པ་དང༌། དགེ་བའི་རྩ་བ་གཡོ་བ་རྣམས་ཀྱི་རྩེ་མོར་གྱུར་ཅིང་སྔར་གྱི་སྣང་བ་དེ་འཕེལ་བ་རྩེ་མོ་དང༌། གཟུང་བ་རང་བཞིན་མེད་པ་ལ་མི་སྐྲག་པའི་བཟོད་པ་ཐོབ་པ་བཟོད་པ་དང༌། འཇིག་རྟེན་པའི་ཆོས་རྣམས་ཀྱི་མཆོག་ཏུ་གྱུར་ཅིང་དེ་མ་ཐག་ཏུ་མཐོང་ལམ་སྐྱེད་ ༼༢༩༧༽ པར་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་ཆོས་མཆོག་སྟེ་བཞིའོ། །ཁྱད་ཆོས་ལ་བཞི་ལས། གཉེན་པོའི་ཁྱད་པར་ནི་སྤྱིར་གཉེན་པོ་ལ་སུན་འབྱིན་པའི་གཉེན་པོ།

སྤོང་བའི་གཉེན་པོ། རྟེན་གཉེན་པོ། ཐག་བསྲིང་པའི་གཉེན་པོ་དང་བཞི་ལས། སྤོང་བའི་གཉེན་པོ་ལའང་མགོ་གནོན་པ་དང༌། རྩ་བ་ནས་སྤོང་བ་གཉིས་ཡོད་པ་ལས་འདི་དང་པོའོ། །སྤངས་པའི་ཁྱད་པར་ནི་སྒྲིབ་པ་ས་བོན་དང་བཅས་པ་ཉམས་སྨད་པའོ། །རྟོགས་པའི་ཁྱད་པར་ནི་མངོན་རྟོགས་རྒྱན་ལས་དྲོད་དང་རྩེ་མོས་གཟུང་བ་རང་བཞིན་མེད་པ་དང༌། བཟོད་པ་དང་ཆོས་མཆོག་གིས་འཛིན་པ་རང་བཞིན་མེད་པར་རྟོགས་པར་བཤད་ལ། འདིར་ནི་དང་པོ་གསུམ་གྱིས་གཟུང་བ་དང༌། ཆོས་མཆོག་གིས་འཛིན་པ་མེད་པར་རྟོགས་པར་བཤད་དེ། གཉིས་ཀ་ལྟར་ཡང་སྤྱིའི་ཚུལ་དུ་རྟོགས་པ་ཡིན་ནོ། །ཡོན་ཏན་ནི་ཏིང་ངེ་འཛིན་དང་མངོན་ཤེས་དང་གཟུངས་ལ་སོགས་པ་དུ་མ་ཡོད་དོ། །མཐོང་ལམ་ལ་གསུམ་ལས། མཚན་ཉིད་ནི་རང་གི་ཆོས་མཆོག་རྫོགས་ནས་སྒོམ་ལམ་མ་སྐྱེས་ཀྱི་བར་གྱི་དགེ་བ་གང་ཞིག་མྱང་འདས་སུ་ཕྱིན་པར་བྱེད་པའི་ཐབས་སོ། །ཡང་ཐེག་པ་གསུམ་གྱི་མཐོང་ལམ་ནི་ཐེག་པ་གསུམ་ལས་དབང་པོ་རྟུལ་པོ་དང༌། འབྲིང་དང༌། རྣོན་པོའི་ཆོས་མཆོག་རྫོགས་ནས་སྒོམ་ལམ་མ་སྐྱེས་ཀྱི་བར་གྱི་དགེ་བ་གང་ཞིག་མྱང་འདས་སུ་ཕྱིན་པར་བྱེད་པའི་ཐབས་སོ། །འདིས་ལམ་གོང་འོག་གི་སྐབས་སུ་ཡང་ཤེས་པར་བྱའོ། །འདི་དག་ཀྱང་ཀུན་ལ་བཏུས་ལས། མཐོང་བའི་ལམ་གང་ཞེ་ན། མདོར་བསྡུ་ན་འཇིག་ ༼༢༩༨༽ རྟེན་པའི་ཆོས་ཀྱི་མཆོག་གི་མཇུག་ཐོགས་སུ་ཞེས་པ་དང༌། སྒོམ་པའི་ལམ་གང་ཞེ་ན། མཐོང་བའི་ལམ་ལས་གོང་དུ་གྱུར་པ་ཞེས་པ་དང༌། བྱང་ས་ལས། བྱང་ཆུབ་སེམས་དཔའ་ནི་དབང་པོ་རྣོ་བ་ཡིན་ལ། རང་སངས་རྒྱས་ནི་དབང་པོ་འབྲིང་ཡིན། ཉན་ཐོས་ནི་དབང་པོ་རྟུལ་བ་ཡིན་ནོ་ཞེས་སོ། །དབྱེ་ན་ཐེག་པའི་སྒོ་ནས་གསུམ་མམ། ཡུལ་གྱི་སྒོ་ནས་བདེན་པ་བཞི་པོ་རེ་རེ་ལ་ཆོས་བཟོད། ཆོས་ཤེས། རྗེས་བཟོད། རྗེས་ཤེས་བཞི་བཞི་སྟེ་བཅུ་དྲུག་གམ། ཡང་ཆོས་བཟོད་བཞི་དང༌། ཆོས་ཤེས་བཞི་ནི་ཆོས་ཉིད་མཐོང་བ་ཡིན་ལ། རྗེས་བཟོད་བཞི་དང༌། རྗེས་ཤེས་བཞི་ཡེ་ཤེས་མཐོང་བའོ། །ཁྱད་ཆོས་ལ་བཞི་ལས།

གཉེན་པོའི་ཁྱད་ཆོས་ནི་ཆོས་བཟོད་བཞི་ནི་མཐོང་སྤང་གི་ས་བོན་རྩ་བ་ནས་སྤོང་བ་བར་ཆད་མེད་པའི་ལམ་ཡིན་ལ། ཆོས་ཤེས་བཞི་ནི་རྣམ་གྲོལ་གྱི་ལམ་མོ། །རྗེས་བཟོད་བཞི་དང་རྗེས་ཤེས་བཞི་ནི་ཐག་བསྲིང་གི་གཉེན་པོ་ཁྱད་པར་གྱི་ལམ་མོ། །སྤངས་པ་ནི་མཐོང་སྤང་གི་ས་བོན་སྤངས་པའོ། །རྟོགས་པ་ནི་ཆོས་ཉིད་མངོན་སུམ་དུ་རྟོགས་པའོ། །ཡོན་ཏན་ནི་མངོན་ཤེས་ལ་སོགས་པ་མང་པོ་ཐོབ་ཅིང་ཁྱད་པར་དུ་ཐེག་ཆེན་གྱི་ནི་ས་དང་པོའི་ཡོན་ཏན་རྣམས་ཏེ་འཆད་པར་འགྱུར་རོ། །སྒོམ་ལམ་ལ་གསུམ་ལས། མཚན་ཉིད་ནི་མཐོང་ལམ་གྱི་རྗེས་མཐར་ཕྱིན་པའི་ལམ་གྱི་སྔར་གྱི་དགེ་བ་གང་ཞིག་མྱང་འདས་སུ་ཕྱིན་པར་བྱེད་པའི་ཐབས་སོ། །དབྱེ་ན་ཐེག་པ་གསུམ་དང་བསམ་གཏན་བཞི་དང་གཟུགས་མེད་བཞི་སྒོམ་པ་འཇིག་རྟེན་པ་དང༌། བདག་མེད་སྒོམ་པ་འཇིག་རྟེན་ལས་འདས་པའི་སྒོམ་ལམ་སྟེ་གཉིས་སམ། མཉམ་ ༼༢༩༩༽ བཞག་དང་རྗེས་ཐོབ་གཉིས་དང༌། ཆེ་འབྲིང་ཆུང་གསུམ་རེ་རེ་ལ་ཡང་ཆེ་འབྲིང་ཆུང་གསུམ་དུ་ཕྱེ་བས་དགུའོ། །ཁྱད་ཆོས་ལ་བཞི་ལས། གཉེན་པོའི་ཁྱད་པར་ནི་རང་གི་སྤང་བྱ་སྤོང་བ་ལ་བར་ཆད་མེད་པའི་ལམ་དང༌། ལམ་འོག་མའི་སྤང་བྱ་སྤངས་པ་རྒྱང་བསྲིང་བ་ཁྱད་པར་གྱི་ལམ་དང༌། སྤང་བྱ་འོག་མ་ལས་གྲོལ་བ་རྣམ་གྲོལ་གྱི་ལམ་མོ། །སྤངས་པ་ནི་སྒོམ་སྤང་རིམ་གྱིས་སྤངས་པའོ། །རྟོགས་པ་ནི་མཐོང་ལམ་གྱི་རྟོགས་པ་དེ་ཉིད་གོམས་པའོ། །ཡོན་ཏན་ནི་མཐོང་ལམ་ལས་ཁྱད་པར་དུ་འཕགས་ཤིང་ཐེག་ཆེན་གྱི་ནི་སའི་སྐབས་སུ་ཤེས་པར་འགྱུར་རོ། །མཐར་ཕྱིན་པའི་ལམ་ལ་གསུམ་ལས། མཚན་ཉིད་ནི་མི་སློབ་པའི་ཡེ་ཤེས་གང་ཞིག་མྱང་འདས་སུ་ཕྱིན་པར་བྱེད་པའོ། །དབྱེ་ན་ཐེག་པའི་སྒོ་ནས་གསུམ་དང༌། རྟོགས་པའི་སྒོ་ནས་མི་སློབ་པའི་ཡང་དག་པའི་ལྟ་བ། རྟོག་པ། ངག ལས་ཀྱི་མཐའ། འཚོ་བ། རྩོལ་བ། དྲན་པ། ཏིང་ངེ་འཛིན། རྣམ་གྲོལ། རྣམ་གྲོལ་གྱི་ཡེ་ཤེས་མཐོང་བ་སྟེ་མི་སློབ་པའི་ཆོས་བཅུའོ། །ཁྱད་ཆོས་ལ་བཞི་ལས།

གཉེན་པོའི་ཁྱད་པར་ནི་སྤངས་པ་རྒྱང་བསྲིང་གི་གཉེན་པོའོ། །སྤངས་པ་དང༌། རྟོགས་པ་དང༌། ཡོན་ཏན་གསུམ་ནི་རང་རང་གི་དེ་དག་ཡོངས་སུ་རྫོགས་པའོ། །ངེས་ཚིག་གི་སྒོ་ནས་རྣམ་གྲངས་བཤད་པ་ནི་ཚོགས་ལམ་ལ་ཐར་པའི་རྒྱུ་ཚོགས་གཉིས་གསོག་པས་ན་ཚོགས། མྱ་ངན་ལས་འདས་པར་ཕྱིན་པར་བྱེད་པས་ན་ལམ། ཆོས་དབྱིངས་ལ་དད་པས་ན་དད་པའི་ས། ལམ་ལ་འཇུག་པའི་དང་པོ་ཡིན་པས་ན་ལས་དང་པོའི་ས། ཐར་པ་མྱང་འདས་ཀྱི་རྒྱུར་གྱུར་པས་ན་ཐར་པ་ཆ་མཐུན་ནོ། ། ༼༣༠༠༽ སྦྱོར་ལམ་ལ་བདེན་པ་མངོན་པར་རྟོགས་པ་ལ་སྦྱོར་བས་ན་སྦྱོར་ལམ། མཐོང་ལམ་གྱི་རྗེས་སུ་མཐུན་པས་ན་ངེས་འབྱེད་ཆ་མཐུན། ཆོས་དབྱིངས་ལ་མོས་པས་སྤྱོད་པས་ན་མོས་པས་སྤྱོད་པའི་སའོ། །མཐོང་ལམ་ལ་ཆོས་ཉིད་གསར་དུ་མཐོང་བས་མཐོང་ལམ། ཟག་པ་དངོས་ཀྱི་གཉེན་པོར་འགྱུར་པས་ན་ཟག་པ་མེད་པའི་དགེ་བ། འཕགས་པའི་ཆོས་ཀྱི་ཐོག་མ་ཡིན་པས་འཇིག་རྟེན་ལས་འདས་པའི་སེམས་དང་པོ་བསྐྱེད་པ། རྣམ་པར་མི་རྟོག་པའི་ཡེ་ཤེས་ཀྱིས་ཆོས་ཉིད་ངེས་པར་འབྱེད་པས་ངེས་པར་འབྱེད་པ། ཀུན་བཏགས་ཀྱི་ཉོན་མོངས་པའི་སྐྱོན་མེད་པས་སྐྱོན་མེད་པ་ལ་བཞུགས་པ། བདག་པས་གཞན་གཅེས་པར་དངོས་སུ་རྟོགས་པས་ལྷག་པའི་བསམ་པ་དག་པ་ལ་ཞུགས་པ། ཆོས་བཟོད་བར་ཆད་མེད་ལམ་གྱིས་མཐོང་སྤང་དངོས་སུ་སྤངས་ཤིང༌། ཆོས་ཤེས་རྣམ་གྲོལ་གྱི་ལམ་ལ་སྤང་བྱ་དེའི་དྲི་མ་མེད་པས་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་ཞེས་བྱའོ། །སྒོམ་ལམ་ནི་མཐོང་བ་གོམས་པར་བྱེད་པས་ན་སྒོམ་ལམ་སྟེ། མངོན་རྟོགས་རྒྱན་ལས། ཡང་དང་ཡང་དུ་སེམས་པ་དང༌། །འཇལ་དང་ངེས་རྟོག་སྒོམ་པའི་ལམ། །ཞེས་སོ། །མཐར་ཕྱིན་པའི་ལམ་ནི་སྤངས་རྟོགས་མཐར་ཕྱིན་པའམ་བསླབ་པ་མཐར་ཕྱིན་པས་མཐར་ཕྱིན་པའི་ལམ་མོ། །གཞུང་གི་དོན་ལ་གཉིས་ཏེ། སློབ་པའི་ལམ་བཞི་ཡིད་ལ་བྱེད་པ་དང༌། ཡིད་ལ་བྱས་པའི་འབྲས་བུ་མཐར་ཕྱིན་པའི་ལམ་མོ། །དང་པོ་ལ་བཞི།

ཚོགས་ལམ། སྦྱོར་ལམ། མཐོང་ལམ། སྒོམ་ལམ་མོ། །དང་པོ་ལ་བཞི་སྟེ། དམིགས་ ༼༣༠༡༽ པའི་ཁྱད་པར། ཡིད་ལ་བྱེད་པའི་ཁྱད་པར། སེམས་གནས་པའི་ཐབས། གནས་པའི་འབྲས་བུའོ། །དང་པོ་ལ་སེམས་དྲུག་ལས། རྩ་བའི་སེམས་ནི་གདམས་ངག་ཐོབ་པ་དེ་ནས་དང་པོར་སྡོམ་བརྩོན་བྱང་སེམས་ཚོགས་ལམ་པ་དེས་རྗོད་བྱེད་མདོ་སྡེ་ལ་སོགས་པ་གསུང་རབ་ཡན་ལག་བཅུ་གཉིས་ཀྱིས་བསྡུས་པའི་ཆོས་བརྗོད་བྱ་མི་གཉིས་ཏེ་གཟུང་འཛིན་གཉིས་སུ་མེད་པའི་དོན་རྣམ་པར་འབྱེད་པའི་མདོ་སྡེ་ལ་སོགས་པ་རྣམས་ཀྱི་མིང་ས་བཅུ་པ་ཞེས་བྱ་བ་ལ་སོགས་པ་ལ་སེམས་འཇོག་གོ །དེ་ནི་སེམས་ཕྱི་མ་ལྔའི་རྩ་བ་ཡིན་པས་རྩ་བའི་སེམས་སོ། །རྗེས་སུ་དཔྱོད་པའི་སེམས་ནི་དེ་ནས་བྱང་སེམས་དེ་ནི་རིམ་པ་བཞིན་དུ་མདོ་དེ་དག་གི་ཚིག་རབ་ཏུ་དབྱེ་བ་འདི་ཙམ་ཞིག་ཡོད་དོ་ཞེས་དཔྱོད་པར་བྱེད་དེ། དེ་ནི་རྩ་བའི་སེམས་ཀྱི་རྗེས་སུ་དཔྱོད་པའི་ཕྱིར་རྗེས་སུ་དཔྱོད་པའི་སེམས་སོ། །རྣམ་པར་དཔྱོད་པའི་སེམས་ནི་དོན་དང་ཡི་གེ་དཔྱོད་པ་སྟེ། དེ་ལ་དོན་ནི་བགྲང་བ་དང༌། འཇལ་བ་དང༌། རྟོག་པ་དང༌། སོ་སོར་རྟོག་པས་སོ། །དེ་ལ་བགྲང་བ་ནི། གཟུགས་ནི་དབང་པོ་ལྔ་དང་དོན། །ལྔ་དང་རྣམ་རིག་བྱེད་མིན་ཉིད། །ཅེས་པ་ལྟ་བུ་གྲངས་འཛིན་པའོ། །འཇལ་བ་ནི་གྲངས་དང་ལྡན་པའི་ཆོས་དེ་རྣམས་ལ་གྲངས་མང་ཉུང་དུ་སྒྲོ་འདོགས་དང་སྐུར་འདེབས་སྤངས་ནས་འཚམས་པར་འཛིན་པའོ། །རྟོག་པ་ནི་དེ་དག་གི་དོན་ལ་ཚད་མས་རྟོག་པའོ། །སོ་སོར་རྟོག་པ་ནི་བགྲང་བ་དང་གཞལ་བ་དང་བརྟགས་པའི་དོན་དེ་དག་ལ་འདི་ལྟ་བུའོ་ཞེས་ལྟ་བའོ། །ཡི་གེ་ནི་རྣམ་པ་གཉིས་ཀྱིས་དཔྱོད་དེ་ཡི་གེ་ཚོགས་པ་རྣམས་ནི་བརྗོད་བྱའི་དོན་སྟོན་པ་དང༌། 

༼༣༠༢༽ སིལ་བུ་རྣམས་ནི་བརྗོད་བྱའི་དོན་མི་སྟོན་པ་ཉིད་ཀྱིས་སོ། །དེ་དག་ནི་མདོ་སྡེ་སོ་སོའི་ནང་ཚན་ལ་ཚུལ་བཞིན་དུ་དེའི་ཚིག་དོན་ཞིབ་ཏུ་རྣམ་པར་དཔྱོད་པས་ན་རྣམ་པར་དཔྱོད་པའི་སེམས་ཞེས་བྱ་སྟེ་ངོ་བོ་བསམ་བྱུང་ངོ༌། །ངེས་པར་འཛིན་པའི་སེམས་ནི་སྔར་གྱི་སེམས་དེ་དག་གིས་དཔྱད་པའི་དོན་དེ་དག་གིས་རྒྱུ་མཚན་ངེས་པར་འཛིན་པའོ། །སྡོམ་པའི་སེམས་ནི་སེམས་དང་པོ་གསུམ་གྱིས་དཔྱད་པའི་དོན་རྣམས་ཀྱི་རྒྱུ་མཚན་ངེས་པར་འཛིན་པའི་སེམས་ཀྱིས་བཟུང་ནས་ཡང་དེ་དག་གི་དོན་ཆོས་ཀྱི་མིང་ས་བཅུ་པ་ཞེས་བྱ་བ་ལྟ་བུ་འདིའི་ནང་དུ་འདུས་སོ་ཞེས་དེ་ལ་བསྡོམས་པའི་རྣམ་པར་འཛིན་པའོ། །སྨོན་པའི་སེམས་ནི་ས་ལ་འཇུག་པ་ལ་སོགས་པ་རང་གི་དོན་དུ་གཉེར་བྱ་དེ་ཐོབ་པར་བྱ་བའི་ཕྱིར་དེ་ནས་ཀྱང་སེམས་དེ་འདུན་པ་དང་ལྡན་པས་སྨོན་པར་བྱེད་དོ། །མིང་ལ་སོགས་པ་སྣང་བ་དེ་དག་སེམས་ཁོ་ན་དམིགས་པར་སྣང་བ་ཡིན་ནོ་ཞེས་ཤེས་སམ་མ་ཤེས་ཀྱང་རུང༌། དམིགས་པ་ནི་སེམས་ཁོ་ན་ཡིན་པས་སེམས་དྲུག་པོ་དམིགས་པར་རྣམ་པར་གཞག་གོ །ཡིད་ལ་བྱེད་པའི་ཁྱད་པར་ནི་རྟོག་པ་དང་བཅས་ཤིང་དཔྱོད་པ་དང་བཅས་པ་དང༌། རྟོག་པ་མེད་ལ་དཔྱོད་པ་ཙམ་དང༌། རྟོག་པ་ཡང་མེད་དཔྱོད་པ་ཡང་མེད་པ་དང༌། ཞི་གནས་དང༌། ལྷག་མཐོང་དང༌། ཟུང་དུ་འབྲེལ་བ་དང༌། རབ་ཏུ་འཛིན་པའི་རྒྱུ་མཚན་དང༌། ཞི་གནས་ཀྱི་རྒྱུ་མཚན་དང༌། བཏང་སྙོམས་ཀྱི་རྒྱུ་མཚན་དང༌། རྟག་ཏུ་བྱ་བ་དང༌། གུས་པར་བྱ་བ་ཡིད་ལ་བྱེད་པ་སྟེ། ཡིད་ལ་བྱེད་པ་བཅུ་གཅིག་པོ་དོན་བཞིར་བསྡུས་ནས་སྟོན་ཏེ། རྟེན། ལམ། དམིགས་པ། སྦྱོར་བའི་ཁྱད་པར་རོ། །དང་ ༼༣༠༣༽ པོ་ནི་བསམ་གཏན་དང་པོའི་ཉེར་བསྡོགས་དང་དངོས་གཞི་ཙམ་པོའི་དུས་ན་ཡིད་ཀྱི་བརྗོད་པས་རྟོག་པ་དང་བཅས་ཤིང་དཔྱོད་པ་དང་བཅས་པའི་ཏིང་ངེ་འཛིན་གྱིས་རྒྱུན་ཆགས་སུ་རྩིང་པའི་རྣམ་པས་ཏིང་ངེ་འཛིན་གྱི་ཡུལ་བཙལ་བར་བྱའོ། །བསམ་གཏན་དང་པོའི་དངོས་གཞི་ཁྱད་པར་ཅན་གྱི་དུས་ན་རྟོག་པ་མེད་ཅིང་དཔྱོད་པ་ཙམ་གྱིས་སོ་སོར་བརྟགས་པར་བྱའོ། །བསམ་གཏན་གཉིས་པ་ཡན་ཆད་དུ་ཡིད་ལ་བྱེད་པ་བརྗོད་པ་རྟོག་དཔྱོད་གཉིས་ཀ་མེད་པའི་ཏིང་ངེ་འཛིན་དུ་རོ་གཅིག་པས་དཔྱད་པར་བྱའོ། །གཉིས་པ་ནི་ཆོས་ཀྱི་མིང་ས་བཅུ་པ་ཞེས་བྱ་བ་ལ་སོགས་པར་བསྡོམས་པ་དང་འང་ཞེས་པས་དེའི་དོན་ཡང་བསྡོམས་པ་ལ་སེམས་གཏོད་པ་འདི་ཞི་གནས་ཀྱི་ལམ་དུ་ཤེས་པར་བྱའོ། །ལྷག་མཐོང་གི་ལམ་ནི་ཆོས་དེའི་དོན་རྣམ་པར་དཔྱོད་པར་ཤེས་པར་བྱའོ། །ཟུང་དུ་འབྲེལ་བའི་ལམ་ནི་ཞི་ལྷག་གཉིས་པོ་དེ་བསྡོམས་པ་ཡིན་པར་ཤེས་པར་བྱའོ། །གསུམ་པ་ནི།

གཉིད་ལ་སོགས་པས་ཞུམ་པ་སྟེ་བྱིང་ན་སངས་རྒྱས་ཀྱི་ཡོན་ཏན་ཡིད་ལ་བྱེད་པ་ལ་སོགས་པ་རབ་ཏུ་འཛིན་པའི་རྒྱུ་མཚན་ཡིད་ལ་བྱེད་པས་སེམས་རབ་ཏུ་གཟུང་བར་བྱའོ། །རྒོད་ན་འཁོར་བའི་ཉེས་དམིགས་སྒོམ་པ་ལ་སོགས་ཞི་གནས་ཀྱི་རྒྱུ་མཚན་ཡིད་ལ་བྱེད་པས་ཞི་བར་བྱའོ། །དེ་ནས་དམིགས་པ་དེ་ལ་བྱིང་རྒོད་མེད་པར་མཉམ་པར་གྱུར་ན་བཏང་སྙོམས་ཀྱི་རྒྱུ་མཚན་ཡིད་ལ་བྱེད་པས་བཏང་སྙོམས་སུ་བཞག་པར་བྱའོ། །བཞི་པ་ནི། དགུ་པོ་དེ་ཉིད་ལ་རྟག་ཏུ་བྱེད་པའི་བརྩོན་འགྲུས་ཀྱིས་བར་མ་ཆད་པ་དང༌། གུས་པར་བྱེད་པའི་བརྩོན་འགྲུས་ཀྱིས་སྒྲིམས་ཏེ་སྦྱར་བར་བྱའོ། །སེམས་གནས་ ༼༣༠༤༽ པའི་ཐབས་ནི་མདོ་ལས་སེམས་འཇོག་པར་བྱེད། ཀུན་ཏུ་འཇོག་པར་བྱེད། ངེས་པར་འཇོག་པར་བྱེད། ཉེ་བར་འཇོག་པར་བྱེད། དུལ་བར་བྱེད། ཞི་བར་བྱེད། ཉེ་བར་ཞི་བར་བྱེད། རྒྱུད་གཅིག་ཏུ་བྱེད། མཉམ་པར་འཇོག་པར་བྱེད་ཅེས་པའི་དོན་ནི་ཞི་གནས་སྒོམ་པ་ན་དང་པོར་ཏིང་ངེ་འཛིན་གྱི་དམིགས་པ་ལ་སེམས་གཏད་པར་བྱའོ། །དེ་ནས་ཏིང་ངེ་འཛིན་དེའི་རྒྱུན་ཕྱི་རོལ་དུ་རྣམ་པར་གཡེང་བར་མི་བྱའོ། །གལ་ཏེ་རྣམ་གཡེང་བྱུང་ན་མྱུར་དུ་རྟོགས་པར་བྱས་ནས་རྣམ་གཡེང་དེ་ལས་སླར་བླན་པར་བྱའོ། །བློ་ལྡན་གོང་ནས་གོང་དུ་སྟེ་ཡང་དང་ཡང་དུ་སེམས་ནང་དུ་དམིགས་པ་ལ་རྩེ་གཅིག་ཏུ་བསྡུ་བར་བྱའོ། །དེ་ནས་ཏིང་ངེ་འཛིན་གྱི་ཡོན་ཏན་མཐོང་བའི་ཕྱིར་ཏིང་ངེ་འཛིན་ལ་གནས་ནས་སེམས་བྱིང་བ་དང་རྒོད་པ་འདུལ་ལོ། །འགྲེལ་ཆེན་མཁན་པོ་ནི་ཏིང་ངེ་འཛིན་གྱི་ཡོན་ཏན་མཐོང་ནས་ཏིང་ངེ་འཛིན་ལ་མི་དགའ་བ་དུལ་བར་འགྱུར་རོ་ཞེས་འཆད་དོ། །རྣམ་གཡེང་སྟེ་ཉོན་མོངས་པ་དང་རྣམ་རྟོག་གིས་རྒྱུད་འཁྲུགས་པར་འགྱུར་བ་ལ་སོགས་པའི་ཉེས་པ་མཐོང་བའི་ཕྱིར་རྣམ་གཡེང་གིས་སེམས་དམིགས་པ་དེ་ལ་མི་དགའ་བ་གཉེན་པོས་ཞི་བར་བྱའོ། །བརྗེད་ནས་བསམ་གཏན་གྱི་མི་མཐུན་ཕྱོགས་བརྣབ་སེམས་དང་ཡིད་མི་བདེ་ལ་སོགས་པ་སྒྲིབ་པ་ལྔ་པོ་རྣམས་དང་གཞན་ཡང་ཉོན་མོངས་པ་དང་ཉེ་བའི་ཉོན་མོངས་པ་ལངས་པ་ན་རྣམ་གཡེང་ཞི་བར་བྱེད་པ་དེ་བཞིན་དུ་ཞི་བར་བྱའོ། །བརྣབ་སེམས་དང་ཡིད་མི་བདེ་ནི་འདིར་འདོད་པ་ལ་བདུན་པ་དང་གནོད་སེམས་ཡིན་ནོ། །དེ་ནས་སྡོམ་བརྩོན་ཅན་ཏེ་ཞི་གནས་སྒོམ་པའི་བྱང་ཆུབ་སེམས་དཔའ་དེས་སེམས་ལ་འབད་རྩོལ་

༼༣༠༥༽ མངོན་པར་འདུ་བྱེད་པ་དང་བཅས་པའི་གཉེན་པོ་རང་གི་ངང་གིས་འབྱུང་བ་ཐོབ་བོ། །དེ་གོམས་པར་བྱས་པ་ལས་གཉེན་པོ་འདུ་མི་བྱེད་བཞིན་དུ་བྱིང་རྒོད་མེད་པའི་ཏིང་ངེ་འཛིན་འབྱུང་སྟེ། མདོའི་ཚིག་དང་གོ་རིམ་བཞིན་དུ་སྦྱར་རོ། །འབྲས་བུ་ལ་གཉིས་ཏེ། ཚོགས་འགྲུབ་པ་དང༌། ཕན་ཡོན་ལྔ་འགྲུབ་པའོ། །དང་པོ་ལ་གཉིས་ལས། ཚོགས་ཀྱི་རྟེན་ནི་སེམས་གནས་པའི་ཐབས་དགུ་ཐོབ་པ་དེ་ནས་བྱང་སེམས་དེའི་ལུས་དང་སེམས་ཀྱི་གནས་ངན་ལེན་ཅི་རིགས་པ་དང་བྲལ་བས་ལས་སུ་རུང་བར་གྱུར་པའི་ལུས་དང་སེམས་ཤིན་ཏུ་སྦྱངས་པ་ཆེན་པོ་ཐོབ་པར་འགྱུར་རོ། །འགྲེལ་ཆེན་ལས་ཤིན་ཏུ་སྦྱངས་པ་ཆུང་ངུ་ཐོབ་ཅེས་བྱ་བའི་དོན་དུ་བཤད་ཅིང༌། རྩ་བ་ཡང་ཤིན་ཏུ་སྦྱངས་པ་ཆུང་ངུ་ཐོབ་ཅེས་པའི་འགྱུར་བྱས་སོ། །དེ་ནི་ཡིད་ལ་བྱེད་པ་བཅུ་གཅིག་དང་བཅས་པ་ཞེས་བྱའོ། །རྣལ་འབྱོར་པ་དེ་ཡི་ཡིད་ལ་བྱེད་པ་བཅུ་གཅིག་པོ་དེ་འཕེལ་བར་བྱས་ནས་འཕེལ་བ་དེ་གོང་ནས་གོང་དུ་རིང་དུ་འགྲོ་བའི་སྟོབས་ཀྱིས་བསམ་གཏན་གྱི་དངོས་གཞིའི་གནས་པ་རྣལ་འབྱོར་པ་དེས་ཐོབ་བོ། །མངོན་ཤེས་ཀྱི་ཚོགས་འགྲུབ་པ་ནི་དེ་ལྟར་བསམ་གཏན་ཐོབ་ནས་མངོན་ཤེས་དོན་དུ་གཉེར་བའི་གང་ཟག་དེས་བསམ་གཏན་དེ་སྦྱངས་ན་བསམ་གཏན་ལས་སུ་རུང་བའི་མཆོག་སྟེ་བསམ་གཏན་བཞི་ལ་ལུགས་མཐུན་དང་ལུགས་བཟློག་ལ་སོགས་པ་ཇི་ལྟར་འདོད་པ་ལྟར་སྙོམས་པར་འཇུག་ནུས་པ་ཐོབ་བོ། །དེ་ལྟར་བསམ་གཏན་ལས་སུ་རུང་བ་དེ་ལ་བརྟེན་ནས་ཐོབ་པའི་མངོན་པར་ཤེས་པ་མངོན་པར་སྒྲུབ་པའི་སྒོ་ནས་བྱང་ཆུབ་སེམས་དཔའ་དེ་ཕྱོགས་བཅུའི་སངས་རྒྱས་དཔག་ ༼༣༠༦༽ ཏུ་མེད་པ་རྣམས་ལ་མཆོད་པ་དང༌། དེ་དག་ལས་ཆོས་ཉན་པའི་ཕྱིར་དུ་འཇིག་རྟེན་གྱི་ཁམས་རྣམས་སུ་འགྲོའོ། །དེ་ལྟ་བུའི་བྱང་ཆུབ་སེམས་དཔའ་འདིས་ནི་ཡུལ་སངས་རྒྱས་དཔག་ཏུ་མེད་པ་ལ་དུས་བསྐལ་པ་དཔག་ཏུ་མེད་པར་བསྙེན་བཀུར་བྱས་སོ། །དེ་དག་ལ་བསྙེན་བཀུར་བྱས་པའི་ཕྱིར་སྔར་བས་ཀྱང་སེམས་ལས་སུ་རུང་བ་མཆོག་ཏུ་འགྱུར་ཏེ།

བསམ་གཏན་གྱི་སེམས་དེས་ཕྱོགས་བཅུའི་སངས་རྒྱས་མཆོད་པ་ལ་སོགས་པ་ཐོགས་པ་མེད་པར་བྱེད་པའི་མངོན་ཤེས་སྐྱེད་ནུས་པར་འགྱུར་རོ། །གཉིས་པ་ནི། དེ་ནས་བྱང་ཆུབ་སེམས་དཔའ་དེ་ལྷག་པའི་བསམ་པ་དག་པའི་ས་ཐོབ་པའི་སྔོན་རོལ་དུ་ཕན་ཡོན་ལྔ་འཐོབ་པར་འགྱུར་ཏེ། དེས་ན་རྣམ་པར་དག་པའི་སྣོད་བླ་ན་མེད་པ་ཉིད་དུ་འགྱུར་རོ། །ཕན་ཡོན་ལྔ་པོ་གང་ཞེ་ན། ལུས་ལྕི་བ་ལ་སོགས་པ་དགེ་བ་ལ་སྦྱོར་མི་བཟོད་པ་ལུས་ཀྱི་གནས་ངན་ལེན་དང༌། སེམས་བྱིང་རྒོད་དུ་གྱུར་ནས་དམིགས་པ་ལ་གཏོད་མི་ནུས་པ་སེམས་ཀྱི་གནས་ངན་ལེན་ཀུན་ཞི་གནས་ཀྱི་སྟོབས་ཀྱིས་དཔེར་ན་གོས་ཀྱི་དྲི་མ་འཁྲུད་པ་ལྟར་སྐད་ཅིག་མ་རེ་རེ་ལ་རིམ་གྱིས་ཟད་པར་འགྱུར་བ་དང༌། ཀུན་ལས་བཏུས་ལས་ཤིན་ཏུ་སྦྱངས་པ་གང་ཞེ་ན། ལུས་དང་སེམས་ཀྱི་གནས་ངན་ལེན་རྣམས་རྒྱུན་གཅོད་པའི་ཕྱིར་ལུས་དང་སེམས་ལས་སུ་རུང་བ་ཉིད་དོ་ཞེས་གསུངས་པ་ལྟར་ལུས་དང་སེམས་ཤིན་ཏུ་སྦྱངས་པ་སྟེ། གནས་ངན་ལེན་གཉིས་པོ་དང་བྲལ་ནས་ཇི་ལྟར་འདོད་པ་བཞིན་བཀོལ་དུ་རུང་བས་གང་བར་འགྱུར་བ་དང༌། མདོ་ལ་སོགས་པའི་ཆོས་རྣམས་ལ་ཤེས་རབ་ཀྱི་སྣང་བ་ཡོངས་སུ་ཆད་པ་མེད་པ་སྟེ་ཕྱོགས་མེད་པར་རྟོགས་པ་ ༼༣༠༧༽ དང་གསུམ་ནི་ཞི་གནས་ཀྱི་ཕྱོགས་དང་མཐུན་པ་ཡིན་ནོ། །ཡང་དག་པའི་རྒྱུ་མཚན་ཏེ་མཐོང་ལམ་སྐྱེ་བའི་རྟགས་རྨི་ལམ་ན་ལུས་ལས་སྲིན་བུ་ཕྱིར་བྱུང་བ་ལ་སོགས་པ་དེ་ལྟ་བུ་འབྱུང་ངམ་སྙམ་དུ་མ་བརྟགས་པར་ཡང་མཐོང་བ་དང༌། ས་བཅུ་པ་ལ་ཆོས་སྐུ་རབ་ཏུ་རྫོགས་པ་དང༌། སངས་རྒྱས་ཀྱི་ས་ལ་སྒྲིབ་པ་ཐམས་ཅད་དང་བྲལ་བས་རྣམ་པར་དག་པར་བྱ་བའི་ཕྱིར་བློ་དང་ལྡན་པ་བྱང་ཆུབ་སེམས་དཔས་རྣམ་པ་ཀུན་ཏུ་རྟག་ཏུ་དེའི་རྒྱུ་ཚོགས་གཉིས་ཡོངས་སུ་འཛིན་པ་སྟེ། དེ་གཉིས་ནི་ལྷག་མཐོང་གི་ཕྱོགས་དང་མཐུན་པ་ཡིན་ནོ། །བཙུན་པ་ནི་ལུས་དང་སེམས་ཤིན་ཏུ་སྦྱངས་པ་གཉིས་ཕན་ཡོན་རེ་རེར་བྱས་ནས་གནས་ངན་ལེན་རྒྱུན་གཅོད་པ་དང་གསུམ་ཞི་གནས་ཀྱི་ཕྱོགས་དང་དེའི་འོག་མ་གཉིས་ལྷག་མཐོང་གི་ཕྱོགས་སུ་བཞེད་དོ། །འགྲེལ་ཆེན་མཁན་པོ་ཡང་ཕན་ཡོན་ལྔ་དེ་བཞིན་དུ་བཤད་ནས་ཆོས་སྐུ་རབ་རྫོགས་ཞེས་པ་ནི་རྣམ་པར་དག་པའི་སྣོད་བླ་ན་མེད་པར་འགྱུར་ཞེས་པའི་དོན་ཡིན་ལ།

དེ་ནི་ཞི་གནས་དང་ལྷག་མཐོང་གཉིས་ཀའི་ཕྱོགས་ཡིན་ནོ། །ཞེས་ཟེར་རོ། །སྦྱོར་ལམ་ནི་ཚོགས་ལམ་གྱི་རྗེས་དེ་ནས་ཚོགས་ལམ་ཆེན་པོའི་རྟོགས་པ་དེ་འདྲ་ཐོབ་པར་གྱུར་པའི་བྱང་ཆུབ་སེམས་དཔའ་དེ་སེམས་མཉམ་པར་བཞག་པས་ཡིད་ཀྱི་བརྗོད་པ་ལས་མ་གཏོགས་པའི་ཕྱི་རོལ་གྱི་དོན་ཀུན་རབ་ཏུ་མི་མཐོང་གི་ཡིད་ཀྱིས་བརྗོད་པ་ཁོ་ན་རང་དང་སྤྱིའི་མཚན་ཉིད་སྣ་ཚོགས་སུ་སྣང་བར་མཐོང་བ་ནི་དྲོ་བར་གྱུར་པ་ཡིན་ཏེ་སྣང་བ་ཐོབ་པའི་ཏིང་ངེ་འཛིན་ཞེས་བྱའོ། །ཆུ་བོ་ཚ་སྒོ་ཅན་གྱི་མདོ་ལས། སྣང་བ་ཞེས་བྱ་བ་ནི་ཆོས་ལ་ངེས་པར་སེམས་པའི་བཟོད་ ༼༣༠༨༽ པའི་ཚིག་བླ་དྭགས་སོ་ཞེས་གསུངས་པ་ནི་འདི་ཡིན་ཏེ། ཆོས་ཐམས་ཅད་སེམས་སུ་རྟོགས་པ་ལ་མི་སྐྲག་པས་བཟོད་པ་ཞེས་བཏགས་པའོ། །གཟུང་བ་མེད་པའི་ཆོས་ཀྱི་སྣང་བ་དེ་འཕེལ་བར་བྱ་བའི་ཕྱིར་དུ་བརྩོན་འགྲུས་བརྟན་པོ་ཀུན་ཏུ་རྩོམ་པ་ནི་རྩེ་མོ་ཡིན་ཏེ་སྣང་བ་མཆེད་པའི་ཏིང་ངེ་འཛིན་ཞེས་བྱའོ། །ཆོས་ཀྱི་སྣང་བ་དེ་འཕེལ་ནས་སྣང་བ་ཐམས་ཅད་སེམས་ཙམ་མོ་ཞེས་བྱ་བ་ལ་བློ་གནས་པར་འགྱུར་རོ། །དེ་ནས་དོན་ཀུན་ཏུ་སྣང་བ་འདི་ཐམས་ཅད་སེམས་ཁོ་ནར་ཟད་ཀྱི་སེམས་ལས་གཞན་ནི་མ་ཡིན་ནོ་ཞེས་མཐོང་སྟེ། དེའི་ཚེ་དེའི་གཟུང་བའི་རྣམ་པར་གཡེང་བ་སྤོང་ཞིང་དེ་ནས་བྱང་སེམས་དེ་ལ་འཛིན་པའི་རྣམ་པར་གཡེང་བ་འབའ་ཞིག་ལུས་ཏེ་མ་སྤངས་པས་ན་དེ་ཁོ་ན་ཉིད་ཀྱི་ཕྱོགས་གཅིག་ལ་ཞུགས་པའི་ཏིང་ངེ་འཛིན་ཞེས་བྱ་སྟེ་བཟོད་པ་ཡིན་ནོ། །བཟོད་པ་ཆེན་པོ་དེ་ཐོབ་པ་དེའི་ཚེ་བར་ཆད་མེད་པའི་ཏིང་ངེ་འཛིན་ཆོས་མཆོག་ལ་མྱུར་དུ་རེག་གོ །ཆོས་མཆོག་ལ་ཅིའི་ཕྱིར་བར་ཆད་མེད་པ་ཞེས་བྱ་ཞེ་ན། འདི་ལྟར་གཟུང་བ་མེད་པར་རྟོགས་པ་དེའི་མཇུག་ཐོགས་སུ་ནི་གཟུང་བ་མེད་པས་དེ་འཛིན་པ་ཡང་མེད་དོ་ཞེས་རྟོགས་ནས་འཛིན་པའི་རྣམ་པར་གཡེང་བ་སྤོང་སྟེ། དེ་ནི་དེ་མ་ཐག་པའི་ཏིང་ངེ་འཛིན་ཞེས་བྱ་སྟེ་ཆོས་མཆོག་ཡིན་ནོ། །འདི་དག་གོ་རིམ་བཞིན་དུ་ནི། །དྲོ་བར་གྱུར་སོགས་ཡིན་ཞེས་བྱ། །ཞེས་པ་ནི་མཇུག་བསྡུས་པའོ། །མཐོང་ལམ་དུ་ཡིད་ལ་བྱེད་པ་ལ་མཐོང་ལམ་གྱི་གནས་ལུགས་དང་དེའི་ཡོན་ཏན་ནོ། །དང་པོ་ལ་ངོ་བོ་དང་ཁྱད་པར་གཉིས་ལས།

ངོ་བོ་ནི་ཆོས་མཆོག་རྫོགས་པའི་རྗེས་དེ་ནས་བྱང་སེམས་དེས་ནི་འཇིག་རྟེན་ལས་འདས་པའི་ཡེ་ཤེས་བླ་ན་མེད་པ་ཁྱད་ ༼༣༠༩༽ པར་ལྔ་དང་ལྡན་པ་ཐོབ་བོ། །ལྔ་གང་ཞེ་ན། སྤངས་པའི་ཁྱད་པར་གཟུང་འཛིན་དུ་རྣམ་པར་མི་རྟོག་པས་རྡུལ་དང་བྲལ་ཞིང༌། མཐོང་སྤང་གི་ཉོན་མོངས་སྤངས་པས་དྲི་མ་མེད་པ་སྟེ། འདི་གཉིས་ཆོས་བཟོད་བར་ཆད་མེད་ལམ་དང༌། ཆོས་ཤེས་རྣམ་གྲོལ་གྱི་ལམ་ཡིན་ཏེ། ཀུན་ལས་བཏུས་ལས། ཆོས་ལ་བཟོད་པ་རྣམས་ཀྱིས་ནི་རྡུལ་མེད་དོ། །ཆོས་ཤེས་པ་རྣམས་ཀྱིས་ནི་དྲི་མ་དང་བྲལ་ལོ་ཞེས་གསུངས་པའི་ཕྱིར་རོ། །ཡེ་ཤེས་ཀྱི་ཁྱད་པར་ནི་གཟུང་བ་ཡུལ་དང་འཛིན་པ་ཡུལ་ཅན་གཉིས་སུ་འཛིན་པ་དང་བྲལ་བའི་ཡེ་ཤེས་ཐོབ་བོ། །འོ་ན་འདིར་གཟུང་འཛིན་དང་བྲལ་བ་ལན་གཉིས་སྨྲོས་པས་ཟློས་སོ་ཞེ་ན། མ་ཡིན་ཏེ། གོང་མ་དེ་གཉིས་སྤངས་པའི་སྒོ་ནས་བཞག་ལ་འདིར་དེ་གཉིས་དང་བྲལ་བའི་ཡེ་ཤེས་ཀྱི་སྒོ་ནས་བཞག་པ་ཡིན་ནོ། །གནས་གྱུར་གྱི་ཁྱད་པར་ནི། དེ་ནི་འཇིག་རྟེན་པའི་ལམ་ལས་འཇིག་རྟེན་ལས་འདས་པའི་ལམ་དུ་གནས་ཡོངས་སུ་གྱུར་པ་སྟེ་ཞེས་སོ། །སའི་ཁྱད་པར་དེ་ཉིད་ས་དང་པོའི་ངོ་བོ་ཡིན་པར་འདོད་དོ། །རྒྱུའི་ཁྱད་པར་ནི་གྲངས་མེད་གསུམ་གྱིས་ས་བཅུ་མཐར་ཕྱིན་པར་འགྱུར་བ་ལས་འདི་ནི་བསྐལ་པ་གྲངས་མེད་པ་དང་པོར་ཤིན་ཏུ་དག་པར་འགྱུར་རོ། །སློབ་དཔོན་བཙུན་པ་ནི་ས་དང་པོ་ཐོབ་ནས་དེ་བསྐལ་པ་དཔག་ཏུ་མེད་པས་སྦྱོང་བར་བཞེད་མོད་ཀྱི་དེ་ནི་མ་ཡིན་ཏེ། ཐེག་བསྡུས་ལས། གང་ཟག་ལྔ་ནི་བསྐལ་པ་གྲངས་མེད་པ་གསུམ་གྱིས་རྫོགས་པར་འགྱུར་ཏེ། མོས་པས་སྤྱོད་པའི་གང་ཟག་ནི་བསྐལ་པ་གྲངས་མེད་པ་དང་པོས་རྫོགས་པར་འགྱུར་རོ། །ལྷག་པའི་བསམ་པ་དག་པ་ལ་སྤྱོད་པ་དང༌། མཚན་མ་ལ་སྤྱོད་པ་དང༌། ༼༣༡༠༽ མཚན་མ་མེད་པ་ལ་སྤྱོད་པ་ནི་ས་དྲུག་པོ་དག་དང་བདུན་པ་ལ་བསྐལ་པ་གྲངས་མེད་པ་གཉིས་པས་རྫོགས་པར་འགྱུར་རོ། །དེ་ཉིད་མངོན་པར་འདུ་བྱ་བ་མེད་པར་སྤྱོད་པ་ནི་དེ་ཡན་ཆད་ས་བཅུ་པའི་བར་དུ་བསྐལ་པ་གྲངས་མེད་པ་གསུམ་པས་རྫོགས་པར་འགྱུར་རོ་ཞེས་གསུངས་པ་དང་འགལ་བའི་ཕྱིར་རོ། །དེས་ན་འདིར།

འདི་དེ་བསྐལ་པ་དཔག་མེད་ཀྱི། །ཞེས་བསྐལ་པ་གྲངས་མེད་གཅིག་ཏུ་ཚོགས་བསགས་པས་ས་དང་པོ་ཡོངས་སུ་རྫོགས་པ་ཐོབ་པར་བསྟན་ནས། དེ་ནས་གྲངས་མེད་གཉིས་ཀྱིས་ས་ལྷག་མ་དགུ་རྫོགས་པར་བྱེད་པ་ཡིན་ཏེ། འོག་ནས། གྲངས་མེད་གཉིས་ནི་རྫོགས་པ་ཡིས། །སྒོམ་པ་ཡི་ནི་མཐར་ཕྱིན་ཏེ། །ཞེས་བཤད་པའི་ཕྱིར་རོ། །དེས་ན་སཛྫ་ན་རེ་ཆོས་མཆོག་མན་ཆད་དུ་གྲངས་མེད་གཅིག་གིས་ཚོགས་རྫོགས་པར་བྱས་པས་ས་དང་པོ་ཐོབ་ཅེས་གསུང་བ་ནི་མགོན་པོའི་དགོངས་པ་ཕྱིན་ནི་མ་ལོག་པ་ཡིན་ནོ། །གྲངས་མེད་དེ་ཅི་ཙམ་ཞིག་ཡིན་ཅེ་ན། གཅིག་བཅུ་བརྒྱ་སྟོང་ཁྲི་དང་འབུམ། །ས་ཡ་བྱེ་བ་དུང་ཕྱུར་རྣམས། །ཕྱི་མ་ཕྱི་མ་བཅུ་འགྱུར་ཏེ། །ཐེར་འབུམ་ཕྲག་ཁྲིག་རབ་བཀྲམ་དང༌། །གཏམས་དང་དཀྲིགས་ཕྲག་མི་འཁྲུགས་དང༌། །ཁྱད་ཕྱིན་སྤང་རྟེན་དེད་འདྲེན་དང༌། །མཐའ་སྣང་རྒྱུ་རིག་འོད་མཛེས་དང༌། །དབང་པོ་ལེགས་ཕྱིན་རྟོག་འགྲོ་དང༌། །འཕྱིང་རྡུལ་རྒྱ་རྟགས་སྟོབས་འཁོར་དང༌། །བརྡ་ཤེས་རྣམ་འབྱུང་སྟོབས་མིག་རྣམས། །ཆེན་པོ་རེ་དང་བཅས་པ་ཡང༌། །ཕྱི་མ་ཕྱི་མ་བཅུ་འགྱུར་ཏེ། །སྟོབས་མིག་ཆེན་པོ་བཅུ་ལ་ནི། །གྲངས་མེད་གཅིག་སྟེ་བརྒྱད་བསྐང་བྱ། །ཞེས་བྱ་བ་ནི་གྲངས་ཀྱི་སྡོམ་མོ། ། ༼༣༡༡༽ དེ་ལྟར་གྲངས་མེད་ནི་གྲངས་ཀྱི་གནས་གཞན་དྲུག་ཅུ་པ་ཡིན་ནོ། །འདིར་ལྔ་བཅུ་རྩ་གཉིས་ལས་མེད་པ་ནི་བརྒྱད་མ་རྙེད་པ་ཡིན་ཏེ་མཛོད་འགྲེལ་ལས་བར་ནས་བརྒྱད་ནི་མ་རྙེད་དོ་ཞེས་འབྱུང་ངོ༌། །གཉིས་པ་ལ་བཞི་ལས། མཉམ་པ་ཉིད་ཐོབ་པའི་ཁྱད་པར་ནི་ས་དེར་ཆོས་ཐམས་ཅད་བདག་མེད་པར་རྟོགས་པས་ཆོས་ཀྱི་དབྱིངས་མཉམ་པ་ཉིད་རབ་ཏུ་རྟོགས་པ་དེའི་ཚེ་སེམས་ཅན་ཐམས་ཅད་ལ་བདག་དང་མཚུངས་པ་ལྔས་མཚུངས་པའི་སེམས་ཐོབ་སྟེ། ལྔ་གང་ཞེ་ན། བདག་དང་སེམས་ཅན་གཞན་རྣམས་ཀྱི་རྒྱུད་བདག་མེད་པར་མཚུངས་པ་དང༌། བདག་གཞན་མཉམ་པར་མཚུངས་པས་བདག་གཞན་གྱི་དུཿཁ་བདག་གིས་སྤང་བྱར་མཚུངས་པ་དང༌།

དེས་ན་བདག་གཞན་གྱི་དུཿཁ་སྤོང་བའི་དོན་བདག་གིར་བྱ་དགོས་པར་མཚུངས་པ་དང༌། དེས་ན་རང་ལ་ལན་མི་རེ་བ་ལྟར་གཞན་དོན་བྱས་ཀྱང་གཞན་ལ་ལན་མི་རེ་བར་མཚུངས་པས་ན་བཞི་པོ་དེ་ལ་བྱང་ཆུབ་སེམས་དཔའ་འདི་སེམས་སྙོམས་པ་ཡིན་ཞིང་ཡང་རྒྱལ་སྲས་མཐོང་ལམ་པ་གཞན་དག་གིས་ཇི་ལྟར་ཆོས་ཉིད་རྟོགས་པ་ལྟར་བདག་གིས་ཀྱང་རྟོགས་པར་འདྲ་བ་ཡིན་ཏེ་དེ་ལྟར་ལྔས་མཚུངས་པ་ཡིན་ནོ། །ཡེ་ཤེས་ཡོངས་སུ་དག་པའི་ཁྱད་པར་ནི་མཐོང་ལམ་ཐོབ་པའི་བྱང་སེམས་དེས་ནི་དེའི་རྗེས་ལ་རྗེས་ཐོབ་ཀྱི་ཡེ་ཤེས་རྣམ་པར་དག་པ་གཟུང་འཛིན་གཉིས་སུ་བདེན་པར་ཞེན་པ་མེད་པའི་དོན་གྱིས་ཁམས་གསུམ་པའི་འདུས་བྱས་རྣམས་ཡང་དག་པ་མ་ཡིན་པའི་ཀུན་ཏུ་རྟོག་པ་ཙམ་དུ་མཐོང་ངོ༌། །རྗེས་ཐོབ་དེ་སྒོམ་ལམ་ཡིན་ཡང་དེ་སྐྱེད་པར་ནུས་པ་འདིའི་ཁྱད་པར་རོ། །མཉམ་བཞག་གིས་གཟུང་འཛིན་དེ་དག་མེད་པའི་ཆོས་ 

༼༣༡༢༽ དབྱིངས་ཀྱི་ངོ་བོ་ཉིད་ནི་མཐོང་བས་སྤང་བྱ་རྣམས་ལས་གྲོལ་བར་མཐོང་སྟེ། དེས་ན་དེའི་ཚེ་མཐོང་བའི་ལམ་ཐོབ་པ་ཞེས་ངེས་པར་བརྗོད་དོ། །དམིགས་པའི་ཁྱད་པར་ནི་རྣམ་ཐར་སྒོ་གསུམ་ཤེས་པ་སྟེ། དེ་ལ་སྟོང་པ་ཉིད་ཀྱི་ཏིང་ངེ་འཛིན་གྱིས་ཀུན་བཏགས་རང་གི་མཚན་ཉིད་དུ་མེད་པའི་སྟོང་པ་ཉིད་དུ་ཤེས་ཤིང༌། གཞན་དབང་བཏགས་པ་བཞིན་མེད་ཀྱང་སྣང་ཙམ་ཡོད་པས་ཡོད་པའི་སྟོང་པ་ཉིད་དང༌། ཡོངས་གྲུབ་ནི་རང་བཞིན་གྱིས་སྟོང་པ་ཉིད་དུ་ཤེས་པ་ནི་སྟོང་པ་ཤེས་པའོ། །མཚན་མ་མེད་པའི་ཏིང་ངེ་འཛིན་གྱི་གཞི་སྟེ་དམིགས་པ་ནི་དེ་བཞིན་ཉིད་ལ་རྣམ་པར་རྟོག་པ་རྣམས་ཡང་དག་པར་ཟད་པ་ཡིན་ལ། རྣམ་པ་ནི་འདུས་བྱས་ཀྱི་སྤྲོས་པའི་མཚན་མ་ཐམས་ཅད་ཞི་བའོ། །སྨོན་པ་མེད་པར་གྱུར་པའི་ཏིང་ངེ་འཛིན་གྱི་གཞི་དམིགས་པ་དེ་ནི་ཡང་དག་པ་མ་ཡིན་པའི་ཀུན་ཏུ་རྟོག་པ་ཡིན་ལ། རྣམ་པ་ནི་དེ་ལ་མི་སྨོན་པའོ། །གྲོགས་ཀྱི་ཁྱད་པར་ནི་རྒྱལ་བའི་སྲས་པོ་རྣམས་ཀྱི་བྱང་ཆུབ་ཀྱི་ཕྱོགས་དང་མཐུན་པའི་ཆོས་རྣམ་པ་སྣ་ཚོགས་ཏེ། སུམ་ཅུ་རྩ་བདུན་པོ་ཐམས་ཅད་ལས་སྟོབས་མན་ཆད་ནི་འཇིག་རྟེན་པའི་ལས་ཁྱད་པར་དུ་འཕགས་པ་ཐོབ་པ་དང༌། འཕགས་ལམ་ཡན་ལག་བརྒྱད་ནི་དེའི་རྗེས་ཐོབ་ཏུ་བསྐྱེད་པས་དུས་མྱུར་དུ་འབྱུང་བ་ལ་ལྷན་ཅིག་ཏུ་ཐོབ་ཅེས་བཏགས་པ་ཡིན་ལ། དངོས་སུ་བྱང་ཆུབ་ཀྱི་ཡན་ལག་བདུན་དང་ལྷན་ཅིག་ཏུ་འབྱུང་བས་དེ་ལྟར་དངོས་དང་བཏགས་པའི་སྒོ་ནས་རྟག་ཏུ་མཐོང་བའི་ལམ་དེ་དང་ལྷན་ཅིག་ཏུ་ཐོབ་པར་འདོད་དོ། །གཉིས་པ་དེའི་ཡོན་ཏན་ནི་བྱང་སེམས་མཐོང་ལམ་པ་གང་ཞིག་བློ་ཡིས་འགྲོ་བ་ཐམས་ཅད་འདུས་བྱས་རྟེན་འབྲེལ་ཙམ་ ༼༣༡༣༽ འདི་ཀུན་བཏགས་པའི་གང་ཟག་དང་ཆོས་ཀྱི་བདག་མེད་པས་འདུ་བྱེད་ཀྱི་དུཿཁ་རྒྱས་པ་ཙམ་དུ་ཤེས་ནས་དོན་མེད་པའི་རང་བཞིན་ཉེར་ལེན་གྱི་ཕུང་པོ་ལ་བདག་ཏུ་ལྟ་བ་རྣམ་པར་སྤངས་ནས་བདག་ཉིད་ཆེན་པོའི་ལྟ་བ་བདག་གཞན་མཉམ་པར་རྟོགས་པ་རང་གཞན་གྱི་དོན་ཆེན་པོའི་རྒྱུར་གྱུར་པ་དེ་རྙེད་པ་གང་ཡིན་པའི་དུས་འདི་ན་དོན་མེད་པའི་བདག་ཏུ་ལྟ་བ་དེ་མེད་པར་དོན་ཆེན་པོ་དང་ལྡན་པ་སེམས་ཅན་ལ་བདག་ཏུ་ལྟའོ། །རང་གི་རྒྱུད་ལ་རང་གི་ལས་དང་ཉོན་མོངས་པས་སྐྱེད་པའི་དུཿཁ་མེད་པར་ཡང་གཞན་གྱི་དུཿཁས་ཤིན་ཏུ་དུཿཁ་བར་འགྱུར་རོ། །རང་ལ་ཕན་པ་བྱས་ཀྱང་བདག་རང་ལ་ལན་མི་རེ་བ་བཞིན་དུ་གཞན་གྱི་དོན་ཀུན་བྱེད་ལ།

གཞན་ལ་ལན་ཡང་རེ་བ་མེད་དོ། །དེ་ལྟ་བུའི་བྱང་ཆུབ་སེམས་དཔའ་གང་ཞིག་གྲོལ་བ་མཆོག་ཐེག་ཆེན་གྱི་ལམ་གྱིས་རང་གི་སེམས་མཐོང་སྤང་ལས་གྲོལ་བ་ལ། གཞན་གྱི་རྒྱུད་ཀྱི་འཆིང་བ་མི་བཟད་པ་ཡུན་རིང་བས་བཅིངས་ཏེ་དེས་དེ་དག་དགྲོལ་བར་གོ་བགོས་པའི་ཕྱིར་རོ། །སེམས་ཅན་གྱི་ཁམས་མཐའ་ཡས་པའི་ཕྱིར་དེ་དག་གི་དུཿཁའི་མཐར་ཐུག་པ་མ་མཐོང་ཡང་སེམས་ཅན་ཐམས་ཅད་ཀྱི་དུཿཁ་ཟད་པར་བྱ་བའི་ཕྱིར་རབ་ཏུ་སྦྱོར་ལ། སེམས་ཅན་ཚད་མེད་པའི་དུཿཁ་ཟད་པར་ཡང་བྱེད་པ་ཉིད་དོ། །འཁོར་བ་འདི་ན་འཇིག་རྟེན་པ་རྣམས་ཀྱིས་ཚེ་གཅིག་ཏུ་རང་གཅིག་པུའི་དུཿཁའི་ཁུར་བཀུར་མི་ནུས་ན་འཇིག་རྟེན་ཇི་སྲིད་གནས་པ་དེ་སྲིད་དུ་གཞན་གྱི་དུཿཁ་ཐམས་ཅད་བསྡོམས་པའི་ཁུར་ལྟ་སྨྲོས་ཀྱང་ཅི་དགོས་ཏེ་ནུས་སམ་སྙམ་དུ་བསམ་དུའང་མེད་ཅེས་ཏེ། དེ་ལྟར་མི་སེམས་སོ། །བྱང་ཆུབ་སེམས་དཔའ་ནི་དེ་ལས་བཟློག་པ་སྟེ་འཁོར་བ་མ་སྟོངས་ཀྱི་བར་དུ་སེམས་ ༼༣༡༤༽ ཅན་ཐམས་ཅད་ཀྱི་དུཿཁ་བསྡོམས་པའི་ཁུར་འཁུར་བར་བཞེད་པ་ཡིན་ནོ། །ཇི་ལྟར་རྒྱལ་སྲས་དེ་དག་སེམས་ཅན་རྣམས་ལ་བདེ་བ་དང་མི་འབྲལ་བར་འདོད་པའི་དགའ་བ་དང༌། ཕན་བདེ་སྒྲུབ་པར་འདོད་པའི་བྱམས་པ་དང༌། དེ་དག་སྒྲུབ་པ་ལ་དངོས་སུ་སྦྱོར་བ་དང༌། དེ་ལ་གཞན་གྱི་ལོག་སྒྲུབ་ཀྱིས་མི་སྐྱོ་བ་གང་ཡིན་པ་དེ་ནི་སྲིད་པ་དག་ན་ངོ་མཚར་ཆེ་ལ། སེམས་ཅན་ཐམས་ཅད་བདག་དང་མཚུངས་པར་ལྟ་བའི་ཕྱིར་ངོ་མཚར་ཆེ་བ་དེ་ལྟའང་མིན་ནོ། །སྒོམ་ལམ་དུ་ཡིད་ལ་བྱེད་པ་ལ་གསུམ་སྟེ། སྒོམ་ལམ་གྱི་རང་བཞིན། དེ་རྫོགས་པའི་དུས། ཁྱད་པར་གྱི་ལམ་མོ། །དང་པོ་ནི་མཐོང་ལམ་གྱི་རྗེས་དེ་ནས་བྱང་སེམས་འདི་ནི་ས་དང་པོའི་ལྷག་མ་ས་དགུ་པོ་རྣམས་སུ་སྒོམ་པའི་ལམ་འདི་ལ་ཡེ་ཤེས་རྣམ་པ་གཉིས་དག་སྒོམ་པའི་ཕྱིར་ན་སངས་རྒྱས་ཀྱི་ཆོས་དང་སེམས་ཅན་གྱི་སེམས་རབ་ཏུ་སྦྱོང་བར་བྱེད་དོ། །ཚུལ་ཇི་ལྟར་ཞེ་ན། མཉམ་བཞག་རྣམ་པར་མི་རྟོག་པའི་ཡེ་ཤེས་དེས་ནི་རང་གི་སངས་རྒྱས་ཀྱི་ཆོས་རྣམས་སྦྱོང་བར་བྱེད་དོ། །གཞན་པ་རྣམས་ཇི་ལྟ་བ་བཞིན་དུ་རྣམ་པར་འཇོག་པ་འཇིག་རྟེན་ལས་འདས་པའི་རྗེས་ཐོབ་དག་པ་འཇིག་རྟེན་པས་ནི་སེམས་ཅན་རྣམས་ཡོངས་སུ་སྨིན་པར་བྱེད་དོ། །གཉིས་པ་ནི་ས་གཉིས་པ་ནས་བདུན་པ་རྫོགས་ཀྱི་བར་ལ་གྲངས་མེད་གཅིག་དང༌།

དག་པ་ས་གསུམ་ལ་གཅིག་སྟེ། གྲངས་མེད་གཉིས་རྫོགས་པ་ཡིས་སྒོམ་པའི་ལམ་མཐར་ཕྱིན་པ་ཡིན་ནོ། །གསུམ་པ་ནི་སྒོམ་པའི་ལམ་གྱི་ཐ་མ་སྒོམ་ལམ་ཆེན་པོའི་ཆེན་པོ་ཐོབ་ནས་དེའི་དུས་སུ་བྱང་ཆུབ་སེམས་དཔའ་འོད་ཟེར་ཆེན་པོའི་དབང་ ༼༣༡༥༽ བསྐུར་བ་ཡིན་ཞིང་རྡོ་རྗེ་ལྟ་བུའི་ཏིང་ངེ་འཛིན་ཡང་ཐོབ་བོ། །དེའི་དུས་ཀྱི་ཏིང་ངེ་འཛིན་དེ་ལ་ཅིའི་ཕྱིར་རྡོ་རྗེ་ལྟ་བུ་ཞེས་བྱ་ཞེ་ན། རྟོག་པས་མི་ཤིགས་ཤིང་སྒྲིབ་པ་ཐམས་ཅད་བཤིག་པར་ནུས་པའི་ཕྱིར་རོ། །ཡིད་ལ་བྱས་པའི་འབྲས་བུ་མཐར་ཕྱིན་པའི་ལམ་ནི་དེ་ནས་གནས་གཞན་དུ་གྱུར་པ་མཐར་ཐུག་པ་དང༌། སྤངས་པའི་ཁྱད་པར་སྒྲིབ་པ་ཀུན་གྱི་དྲི་མ་མེད་པ། མཛད་པའི་ཁྱད་པར་ས་བཅུ་གཅིག་པ་གང་ལ་གནས་ནས་མཛད་པ་བཅུ་གཉིས་ལ་སོགས་པས་སེམས་ཅན་ཀུན་ལ་ཕན་པ་ཆེན་པོ་སྒྲུབ་པར་བྱེད་པའི་རྣམ་པ་ཐམས་ཅད་མཁྱེན་པའི་གོ་འཕང་བླ་ན་མེད་པ་ཐོབ་བོ། །གདམས་ངག་ཐོབ་པའི་ཕན་ཡོན་ནི་ཆོས་ཀྱི་སྒོའི་རྒྱུན་ལ་གནས་པའི་བྱང་ཆུབ་སེམས་དཔའ་རྣམས་གོང་དུ་བཤད་པའི་ཚུལ་དེ་ལྟར་མཐོང་བར་དཀའ་བའི་ཐུབ་པ་རྣམས་རྟག་ཏུ་མཐོང་ཞིང༌། དེ་དག་ལ་ཐོས་པ་མཉམ་པ་མེད་པ་ཐེག་ཆེན་གྱི་ཆོས་ཐོས་པ་ལས་བྱུང་བའི་རབ་ཏུ་དྭང་བའི་ཤུགས་ཀྱིས་རྟག་པར་ཤིན་ཏུ་སེམས་ཚིམ་པ་དེ་ལ་སངས་རྒྱས་མཐོང་བ་དེ་ལ་བརྟེན་ནས་ཇི་ལྟ་བུར་ན་དོན་ཆེན་པོ་སངས་རྒྱས་ཐོབ་པར་འགྱུར་བ་མ་ཡིན་ཏེ་ཡིན་ནོ། །དེ་ཅིའི་ཕྱིར་ཞེ་ན། ཆོས་ཀྱི་སྒོ་ལ་རྣམ་པར་གནས་པ་རྣམས་ལ་དེ་བཞིན་གཤེགས་པ་རྣམས་རྟག་ཏུ་མངོན་སུམ་དུ་གདམས་ངག་འདོམས་པར་མཛད་ཅིང་གཅོང་རོང་དུ་ལྷུང་བ་ཅོ་ནས་འདྲེན་པ་བཞིན་དུ་མཐོང་སྤང་སྒོམ་སྤང་གི་ཉེས་པའི་ཚང་ཚིང་ནས་ཐུགས་རྗེའི་སྟོབས་ཀྱི་མཚན་གྱིས་དྲངས་ཏེ་བྱང་ཆུབ་ལ་འགོད་པའི་ཕྱིར་རོ། །རྗེས་སུ་བསྟན་པ་ནི་སངས་རྒྱས་རྣམས་ནི་ལྷག་པའི་ཚུལ་ཁྲིམས་ཀྱི་དབང་དུ་མཛད་ནས་དུས་རྟག་ ༼༣༡༦༽ ཏུ་རང་གི་དོན་བྱང་ཆུབ་སེམས་དཔའི་ཚུལ་ཁྲིམས་ལ་ཡང་དག་པར་སྦྱོར་བ་ལ་དེ་དག་སྤྲོ་བ་བསྐྱེད་པའི་ཕྱིར་ལེགས་པར་བསྔགས་པ་དང༌།

ལོག་པར་སྦྱོར་བ་རྣམས་ལ་སྨོད་ཅིང་ལོག་པར་སྦྱོར་བ་དེ་སྤོང་དུ་འཇུག་པར་མཛད་དོ། །ལྷག་པའི་སེམས་དང་ཤེས་རབ་ཀྱི་དབང་དུ་བྱས་ནས་གནས་པ་སྟེ། ཞི་གནས་དང་རྣམ་པར་འབྱེད་པ་ལྷག་མཐོང་ལྷུར་ལེན་པ་མཆོག་གི་སེམས་ཅན་རྣམས་ལ་བདེ་བར་གཤེགས་པའི་བསྟན་པ་འདི་ལ་ཞི་གནས་དང་ལྷག་མཐོང་གི་རྣལ་འབྱོར་ཡངས་པ་སྟེ་ཆེན་པོར་འགྱུར་བའི་དོན་དུ་བྱིང་རྒོད་ལ་སོགས་པའི་བར་ཆད་གང་ཞིག་སྤངས་པ་དང༌། ཞི་གནས་ཀྱི་རྒྱུ་མཚན་ཡིད་ལ་བྱེད་པ་ལ་སོགས་པ་མཐུན་པའི་ཆོས་བསྟེན་པར་བྱ་བ་རྣམ་པ་ཐམས་ཅད་རྒྱལ་བ་རྣམས་ཀྱི་ཚུལ་བཞིན་དུ་རྗེས་སུ་བསྟན་པའི་སྐབས་འདི་ན་སྟོན་ནོ། །འབྲས་བུ་ལ་གཉིས་ལས། གཞན་དོན་ནི་གདམས་ངག་ཐོབ་པའི་བྱང་ཆུབ་སེམས་དཔའ་དེ་ནི་མཐར་ཐུག་གི་འབྲས་བུ་བྱང་ཆུབ་ཐོབ་པ་ན་མཐོང་བ་རབ་ཏུ་དག་པ་མེ་ལོང་ལྟ་བུའི་ཡེ་ཤེས་ལ་སོགས་པ་མི་རྟོག་བྱང་ཆུབ་སྟེ། རྟོག་པ་མེད་པའི་ཡེ་ཤེས་བཞིས་འཇིག་རྟེན་ཐམས་ཅད་ཟིལ་གྱིས་མནན་ཅིང༌། ཤེས་སྒྲིབ་ཀྱི་མུན་པ་ཆེན་པོ་ཡང་རྣམ་པ་ཀུན་ཏུ་བསལ་ནས་ཡེ་ཤེས་ཀྱི་འོད་ཟེར་གྱིས་འགྲོ་བ་རྣམས་ལ་ལྷམ་མེའོ། །ཡོངས་སུ་བརྟག་པ་བཟུང་སྟེ་སྟོང་གསུམ་ཐམས་ཅད་རྟག་ཏུ་སྣང་བར་བྱེད་ཅིང་ནམ་ཡང་མི་ནུབ་པའི་ཉི་མ་ཞིག་ཡོད་ན་དེ་དང་འདྲའོ། །རང་དོན་གྱི་འབྲས་བུ་ནི་དེ་ལྟར་རྟག་ཏུ་དགེ་བ་བསགས་པས་རང་གི་རྒྱུད་གང་བར་གྱུར་ཅིང་ཡུལ་ཐུབ་པ་རྣམས་ལས་དུས་རྟག་ཏུ་ཐེག་ཆེན་གྱི་གདམས་ངག་ཆེན་པོ་ཐོབ་པའི་སེམས་ ༼༣༡༧༽ དཔའ་མཆོག་གི་ཞི་གནས་དང་ལྷག་མཐོང་གི་སེམས་ཀྱི་ཏིང་ངེ་འཛིན་རབ་ཏུ་ཡངས་པ་ཐོབ་ནས་ཡོན་ཏན་གྱི་རྒྱ་མཚོའི་ཕ་རོལ་ཏེ་ཡོན་ཏན་ཐམས་ཅད་མཐར་ཕྱིན་པ་སངས་རྒྱས་སུ་འགྲོ་བར་འགྱུར་རོ། །གདམས་ངག་དང་རྗེས་སུ་བསྟན་པའི་སྐབས་བཤད་ཟིན་ཏོ།། །།གཉིས་པ་མཇུག་བསྡུ་བ་ནི་སྡོམ་ནི་ཞེས་སོ། །དོན་ལ་འཇུག་པའི་སྤྱོད་པ་ལ་བཞི་སྟེ། ཐུན་མོང་གི་རྟེན་ལས་གསུམ་ཐབས་ཀྱིས་ཟིན་པ་དང༌།

ཐམས་ཅད་མཁྱེན་པའི་ཐབས་ཕ་རོལ་ཏུ་ཕྱིན་པའི་སྤྱོད་པ། མྱ་ངན་ལས་འདས་པའི་ཐབས་བྱང་ཆུབ་ཀྱི་ཕྱོགས་དང་མཐུན་པའི་སྤྱོད་པ། དེ་གཉིས་སྤྱོད་པའི་འབྲས་བུའོ། །དང་པོ་ལ་གསུམ་སྟེ། གཉེན་པོ་ཀུན་ནས་སློང་བའི་ཐབས་དང༌། བར་ཆད་ལས་ལྡང་བའི་ཐབས་དང༌། རྣམ་པར་དག་པའི་ཐབས་སོ། །དང་པོ་ནི་ཇི་ལྟར་ཏེ་དཔེར་ན་ཉེ་བར་ལོངས་སྤྱོད་པར་བྱ་བ་ནགས་ཚལ་དང༌། སྤྱོད་པ་པོ་ལུས་ཅན་དང༌། བརྟན་པ་རི་བོ་ལ་སོགས་པ་དང་མི་བརྟན་པ་ཆུ་ལ་སོགས་པ་རྣམས་ཀྱི་རྟེན་ནི་ཀུན་ནས་ས་ཡིན་པ་དེ་བཞིན་དུ་མཁས་པ་བྱང་ཆུབ་སེམས་དཔའ་རྣམས་ཀྱི་ལུས་དང་ངག་དང་ཡིད་ཀྱི་ལས་རྣམ་པ་གསུམ་པོ་ཡང་ཀུན་ནས་སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་དང༌། བྱང་ཆུབ་ཀྱི་ཕྱོགས་དང་མཐུན་པ་ལ་སོགས་པའི་དགེ་བའི་རྟེན་ཡིན་པར་འདོད་དེ་དེ་དག་ནི་ལས་གསུམ་པོ་དེས་ཀུན་ནས་བསླང་བའི་ཕྱིར་རོ། །དེ་ལྟར་ལས་གསུམ་པོ་དེས་དགེ་བ་ཐམས་ཅད་ཀུན་ནས་བསླང་བར་ཤེས་ནས་ལས་གསུམ་པོ་དེ་སྦྱོང་བའི་ཕྱིར་འཇུག་པས་ན་ཀུན་ནས་སློང་བའི་ཐབས་ཞེས་བྱའོ། །གཉིས་ ༼༣༡༨༽ པ་ལ་གཉིས་ལས། ཐེག་ཆེན་ལ་སྐྱོ་བ་སྤང་བ་ནི་ཡན་ལག་གཏོང་བ་ལ་སོགས་པ་ཤིན་ཏུ་དཀའ་བའི་ལས་ཕར་ཕྱིན་དྲུག་གིས་བསྡུས་པ་ངོ་བོ་སྣ་ཚོགས་པ། དུས་བསྐལ་པ་མང་པོ་སྟེ་གྲངས་མེད་པ་གསུམ་གྱིས་ཚར་ཕྱིན་པ་སྟེ་རྫོགས་པར་འགྱུར་བ་ལ་མངོན་པར་བརྩོན་པའི་བདག་ཉིད་ཅན་གྱི་རྒྱལ་སྲས་རྣམས་ནི་ལུས་དང་ངག་དང་སེམས་ཀྱི་རང་བཞིན་གྱི་ལས་གསུམ་པོ་རྣམས་ཀྱི་དཀའ་སྤྱད་དག་གིས་གཞན་དོན་དུ་དཀའ་བ་སྤྱོད་པའི་སྐབས་འདི་ན་ཡིད་འབྱུང་བར་འགྱུར་བ་མེད་དོ། །ཉན་རང་གི་བསམ་པ་དོར་བ་ནི། ཇི་ལྟར་བདག་ལ་ཕན་པར་འདོད་པའི་སྐྱེས་བུ་རྣམས་ཀྱང་དུག་ལ་སོགས་པ་ལས་རང་གི་ལུས་བཟློག་ཅིང་བསྲུང་བ་དེ་བཞིན་དུ་རྒྱལ་སྲས་རྣམས་ཐེག་པ་དམན་པ་རྣམ་པ་གཉིས་པོའི་ལམ་དེ་ཐེག་དམན་གྱི་འབྲས་བུར་སྔ་བར་བྱེད་པས་དུག་དང༌། ཐེག་ཆེན་གྱི་དགེ་བའི་རྩ་བ་རྩད་ནས་གཅོད་པས་མཚོན་དང༌།

ཐེག་ཆེན་གྱི་དགེ་བའི་ལོ་ཏོག་མ་སྐྱེས་པ་མི་སྐྱེད་ཅིང་སྐྱེས་པ་འཇོམས་པའི་ཕྱིར་གནམ་ལྕགས་ལྕེ་འབབ་པ་དང་བཅས་པའི་སེར་བ་དང༌། ཐེག་ཆེན་གྱི་དོན་འགྲུབ་པའི་གེགས་བྱེད་པས་དགྲ་དང་འདྲ་བར་རྟོགས་ནས་ལུས་དང་ངག་དང་ཡིད་ཀྱི་ལས་གསུམ་གྱི་བདག་ཉིད་ཐེག་དམན་དེ་ལས་བཟློག་པར་བྱེད་པ་ཡིན་ནོ། །རྣམ་པར་དག་པའི་ཐབས་ནི་བྱང་ཆུབ་སེམས་དཔའ་དེ་ནི་རྟག་ཏུ་རྣམ་པར་མི་རྟོག་གོ །ཇི་ལྟར་མི་རྟོག་ཅེ་ན། སྒྲུབ་པ་པོ་བྱང་ཆུབ་སེམས་དཔའ་རང་ཉིད་ལས་ཅན་དུ་མི་རྟོག་ལ། བསྒྲུབ་བྱ་ཕར་ཕྱིན་དྲུག་ལ་ལས་སུ་ཡང་རྟོག་པ་མིན་ཞིང༌། དེ་དག་སྒྲུབ་པའི་བརྩོན་འགྲུས་ལ་ལས་ཀྱི་བྱ་བ་ཡང་མི་ལྟ་སྟེ། དེས་ ༼༣༡༩༽ ན་བྱང་སེམས་འདིས་ནི་འཁོར་གསུམ་དག་པ་དེའི་ཐབས་ཡང་དག་པར་གཟུང་བའི་ཕྱིར་ལུས་ལ་སོགས་པའི་ལས་རྣམས་དག་པའི་སྟོབས་ཀྱིས་ཡོན་ཏན་མཐའ་ཡས་ཏེ་ཟད་མི་ཤེས་པ་དེའི་ཕ་རོལ་ཏེ་མཐར་ཐུག་པ་སངས་རྒྱས་སུ་འགྲོ་སྟེ་འདིས་ཆེ་བ་ཡང་བསྟན་ཏོ། །ཐབས་དང་ལྡན་པའི་སྐབས་བཤད་ཟིན་ཏོ། །དེ་ལྟར་ལས་གསུམ་ཐབས་ཀྱིས་ཟིན་པ་ནི་དགེ་བ་ཐམས་ཅད་ལ་ཀུན་ཏུ་འགྲོ་བས་དེས་བསླབ་པ་སྤྱིར་བསྟན་ནས། ད་ནི་ཁྱད་པར་དུ་ཕ་རོལ་ཏུ་ཕྱིན་པའི་སྤྱོད་པ་སྟོན་ཏོ། །དེ་ལ་གཉིས་ཏེ། སྤྱོད་པའི་ངོ་བོ་དང༌། ལྷན་ཅིག་བྱེད་པའི་རྐྱེན་ནོ། །དང་པོ་ལ་སོ་སོའི་རང་བཞིན་དང༌། ཐུན་མོང་གི་མཇུག་སྡུད་དོ། །དང་པོ་ལ་གཉིས་ཏེ། རང་གི་སངས་རྒྱས་ཀྱི་ཆོས་རྫོགས་པར་བྱེད་པའི་ཐབས་ཕ་རོལ་ཏུ་ཕྱིན་པ་དྲུག་དང༌། སེམས་ཅན་ཡོངས་སུ་སྨིན་པར་བྱེད་པའི་ཐབས་བསྡུ་བའི་དངོས་པོ་བཞིའོ། །དང་པོ་ལ་བསྟན་བཤད་གཉིས་ལས། བསྟན་པ་ནི་ཕ་རོལ་ཏུ་ཕྱིན་པ་དྲུག་གི་གྲངས་ངེས་པ་དང༌། དེ་དག་གི་མཚན་ཉིད་དང༌། གོ་རིམ་དང༌། ངེས་པའི་ཚིག་དང༌། གོམས་པའི་ཡོན་ཏན་ཏེ་སྒོམ་པའི་དབྱེ་བ་དང༌། དེ་དག་གི་རབ་ཏུ་དབྱེ་བ་དང༌། གསུམ་དུ་བསྡུ་བ་དང༌། མི་མཐུན་ཕྱོགས་ཆགས་པ་བདུན་དང་བྲལ་བ་དང༌།

ཡོན་ཏན་གྱི་བསྔགས་པ་དང༌། ཕན་ཚུན་རྣམ་པར་ངེས་པ་སྟེ་བཅུའོ། །རྒྱས་པར་བཤད་པ་ལ་བཅུའི་དང་པོ་གྲངས་ངེས་ལ་ལྔ་ལས། མངོན་མཐོ་དང་ངེས་ལེགས་སྒྲུབ་པ་ལ་ཕ་རོལ་ཏུ་ཕྱིན་པ་དྲུག་ཏུ་གྲངས་ངེས་པ་ནི་དང་པོ་བཞིས་མངོན་མཐོ་སྒྲུབ་སྟེ། སྦྱིན་པས་ལོངས་སྤྱོད་ཕུན་སུམ་ཚོགས་ ༼༣༢༠༽ པ། ཚུལ་ཁྲིམས་ཀྱིས་ལུས་ཕུན་སུམ་ཚོགས་པ། བཟོད་པས་འཁོར་ཕུན་སུམ་ཚོགས་པ། བརྩོན་འགྲུས་ཀྱིས་དགེ་བའི་ལས་ཐམས་ཅད་འགྲུབ་པའི་རྩོམ་པ་ཕུན་སུམ་ཚོགས་པའོ། །ཕྱི་མ་གཉིས་ཀྱིས་ངེས་ལེགས་ཏེ། བསམ་གཏན་གྱིས་རྟག་ཏུ་སེམས་ཉོན་མོངས་པའི་དབང་དུ་མི་འགྲོ་བ་དང༌། ཤེས་རབ་ཀྱིས་བྱ་བ་རྣམས་ལ་ཕྱིན་ཅི་མ་ལོག་པར་བྱེད་པ་ཤེས་པའོ། །འགྲེལ་པར་ཐ་མ་གཉིས་སོ་སོར་ཕྲལ་ཡང་ཊཱི་ཀར་ངེས་ལེགས་སྒྲུབ་པར་བསྡུས་སོ། །རང་གཞན་གྱི་དོན་སྒྲུབ་པ་ལ་དྲུག་ཏུ་ངེས་པ་ནི་སེམས་ཅན་གྱི་དོན་ལ་རབ་ཏུ་བརྩོན་པ་ནི་དང་པོ་གསུམ་གྱི་སྒོ་ནས་བྱེད་དེ་གཏོང་བ་དང༌། གཞན་ལ་མི་གནོད་པ་དང༌། གནོད་པ་བཟོད་པས་སེམས་ཅན་གྱི་དོན་བྱེད་ལ། སེམས་གནས་པར་བྱེད་པ་བསམ་གཏན་དང་གྲོལ་བར་བྱེད་པ་ཤེས་རབ་དང༌། དེ་གཉིས་ཀྱི་གཞི་བརྩོན་འགྲུས་དང་བཅས་པས་རང་གི་དོན་རྣམ་པ་ཐམས་ཅད་སྤྱོད་དོ། །ཡང་སྦྱིན་པས་གཞན་མི་ཕོངས་པར་བྱེད་པ་དང༌། ཚུལ་ཁྲིམས་ཀྱིས་གཞན་ལ་རྣམ་པར་མི་འཚེ་བ་དང༌། བཟོད་པས་གཞན་གྱིས་རྣམ་འཚེ་བྱས་པ་བཟོད་པ་དང༌། བརྩོན་འགྲུས་ཀྱིས་གཞན་གྱི་དོན་གྱི་བྱ་བས་མི་སྐྱོ་བ་དང༌། བསམ་གཏན་གྱིས་རྫུ་འཕྲུལ་ལ་སོགས་པ་བསྟན་པས་གཞན་དད་ཅིང་དགའ་བར་བྱེད་པ་དང༌། ཤེས་རབ་ཀྱིས་དྲིས་པའི་ལན་ལེགས་པར་བརྗོད་པས་ཐེ་ཚོམ་གཅོད་པ་དེའི་ཕྱིར་དྲུག་ཀ་གཞན་དོན་ཡིན་ལ། གཞན་གྱི་དོན་དེ་བྱས་པས་རང་ཉིད་ཀྱིས་སངས་རྒྱས་འགྲུབ་པས་གཞན་གྱི་དོན་དེ་ཉིད་རང་གི་དོན་ཡིན་ནོ། །ཐེག་ཆེན་གྱི་ལམ་ཐམས་ཅད་སྒྲུབ་པ་ལ་དྲུག་ཏུ་ངེས་པ་ནི་སྦྱིན་ ༼༣༢༡༽ པས་ལོངས་སྤྱོད་ལ་མི་དགའ་བ་དང༌།

ཚུལ་ཁྲིམས་ཀྱིས་བསླབ་པ་ལ་རབ་ཏུ་གུས་པས་བསྲུང་བ་དང༌། བཟོད་པ་དང་བརྩོན་འགྲུས་གཉིས་ཀྱིས་གོ་རིམ་བཞིན་དུ་སེམས་ཅན་དང་སེམས་ཅན་མ་ཡིན་པས་བྱས་པའི་དུཿཁ་དང༌། དགེ་བ་ལ་སྦྱོར་བ་གཉིས་ལ་མི་སྐྱོ་བ་དང༌། བསམ་གཏན་དང་ཤེས་རབ་ཀྱིས་ཞི་གནས་དང་ལྷག་མཐོང་གི་རྣལ་འབྱོར་རྣམ་པར་མི་རྟོག་པ་སྟེ། ཐེག་ཆེན་གྱི་ལམ་མཐའ་དག་དེ་ཙམ་དུ་ཟད་དོ། །ཐབས་མཁས་ཀྱིས་རྣམ་པ་ཐམས་ཅད་སྒྲུབ་པ་ལ་དྲུག་ཏུ་ངེས་པ་ནི་སྦྱིན་པ་ནི་གཏོང་བ་ལ་གོམས་པའི་སྒོ་ནས་འདོད་པའི་ཡུལ་རྣམས་ལ་མ་ཆགས་པའི་ལམ་མོ། །ཚུལ་ཁྲིམས་ནི་དགེ་སློང་གི་སྡོམ་པ་ལ་གནས་པའི་སྒོ་ནས་འདོད་པའི་ཡུལ་དེ་ཐོབ་པར་འདོད་པའི་རྣམ་པར་གཡེང་བ་སྡོམ་པའི་ལམ་མོ། །བཟོད་པ་ནི་གཞན་གྱི་གནོད་པས་ཡིད་མི་འབྱུང་བའི་ཕྱིར་སེམས་ཅན་མི་གཏོང་བར་རྗེས་སུ་འཛིན་པའི་ལམ་མོ། །བརྩོན་འགྲུས་ནི་དགེ་བ་འཕེལ་བར་བྱེད་པའི་ལམ་མོ། །བསམ་གཏན་དང་ཤེས་རབ་ནི་ཉོན་མོངས་པ་དང་ཤེས་བྱའི་སྒྲིབ་པ་རྣམ་པར་སྦྱོང་བའི་ལམ་སྟེ། སྒྲིབ་པ་གཉིས་མགོ་གནོན་པ་དང་རྩ་བ་ནས་སྤོང་བ་རིམ་པ་བཞིན་ནོ། །ལམ་ཞེས་བྱ་བ་ནི་ཐབས་ཡིན་པས་ཐབས་མཁས་ཐམས་ཅད་དྲུག་ཏུ་ངེས་སོ། །བསླབ་པ་གསུམ་བསྒྲུབ་པ་ལ་དྲུག་ཏུ་ངེས་པ་ནི་བསླབ་པ་གསུམ་སྒྲུབ་པའི་དབང་དུ་མཛད་ནས་རྒྱལ་བས་ཕ་རོལ་ཏུ་ཕྱིན་པ་དྲུག་ཡང་དག་པར་བཤད་དེ། དེ་ཡང་ཕར་ཕྱིན་དང་པོ་གསུམ་ནི་ཚུལ་ཁྲིམས་ཀྱི་བསླབ་པ་སྟེ་སྦྱིན་པས་ལོངས་སྤྱོད་ལ་མ་ཆགས་པ་ནི་ཚུལ་ཁྲིམས་ལ་འཇུག་པས་ 

༼༣༢༢༽ སྦྱིན་པ་ནི་ཚུལ་ཁྲིམས་ཀྱི་ཚོགས་ཞེས་བྱ་སྟེ་རྒྱུ་ཡིན་ལ། ཚུལ་ཁྲིམས་ནི་ངོ་བོ་ཡིན་ཞིང༌། བཟོད་པས་གཤེ་ཡང་སླར་མི་གཤེ་བ་ལ་སོགས་པའི་སྒོ་ནས་ཚུལ་ཁྲིམས་དག་པར་བྱེད་པས་དེའི་འཁོར་ཡིན་ནོ། །ཐ་མ་བསམ་གཏན་དང་ཤེས་རབ་གཉིས་ནི་སེམས་དང་ཤེས་རབ་ཀྱི་བསླབ་པ་རྣམ་པ་གཉིས་སོ། །གཅིག་བརྩོན་འགྲུས་ནི་བསླབ་པ་གསུམ་ཅར་ལ་ཡང་གཏོགས་ཏེ་ཐམས་ཅད་ཀྱི་གྲོགས་སུ་འགྱུར་བའི་ཕྱིར་རོ། །གཉིས་པ་དེ་དག་གི་མཚན་ཉིད་ལ་སྦྱིན་པའི་མཚན་ཉིད་ནི་བཞི་སྟེ། བྱང་ཆུབ་སེམས་དཔའི་སྦྱིན་པ་དེ་ནི་མི་མཐུན་ཕྱོགས་སེར་སྣ་ཉམས་པ་སྟེ་དེ་དང་འབྲལ་བ་དང༌། ཆོས་བདག་མེད་པར་རྟོགས་པས་རྣམ་པར་མི་རྟོག་པའི་ཡེ་ཤེས་དང་ལྡན་པ་དང༌། གང་ཅི་འདོད་པ་སྦྱིན་པས་ན་འདོད་པ་ཐམས་ཅད་ཡོངས་སུ་རྫོགས་པར་བྱེད་པ་དང༌། སྦྱིན་པས་བསྡུ་ནས་སེམས་ཅན་རྣམས་ཐེག་པ་གསུམ་ལ་སྐལ་པ་ཇི་ལྟ་བ་བཞིན་དུ་སྨིན་པར་བྱེད་པ་རྣམ་པ་གསུམ་མོ། །ཚུལ་ཁྲིམས་ལ་སོགས་པ་ལྔ་ལ་ཡང་འཆལ་བའི་ཚུལ་ཁྲིམས་ལ་སོགས་པ་ལྔ་དང་བྲལ་བ་དང༌། ལྔ་ཀ་ཡང་ཆོས་བདག་མེད་པར་རྟོགས་པའི་ཡེ་ཤེས་དང་ལྡན་པ་དང༌། གོ་རིམ་བཞིན་དུ་ལུས་ངག་ཐམས་ཅད་སྡོམ་པས་གཞན་ལ་མི་གནོད་པ་དང༌། གནོད་པ་བཟོད་པ་དང༌། བྱ་བའི་གྲོགས་བྱེད་པ་དང༌། རྫུ་འཕྲུལ་གྱིས་ཡིད་མགུ་བར་བྱེད་པ་དང༌། ཐེ་ཚོམ་གཅོད་པ་རྣམས་ཀྱི་སྒོ་ནས་འདོད་པ་ཐམས་ཅད་ཡོངས་སུ་རྫོགས་པར་བྱེད་པ་དང༌། ཚུལ་ཁྲིམས་ལ་སོགས་པ་ལྔ་པོས་མགུ་བར་བྱས་ཏེ་ཐེག་པ་གསུམ་ལ་སྨིན་པར་བྱེད་པའོ། །གོ་རིམ་ལ་གསུམ་ལས་ ༼༣༢༣༽ སྔ་མ་ལ་བརྟེན་ནས་ཕྱི་མ་སྐྱེ་བའི་གོ་རིམ་ནི་སྦྱིན་པས་ལུས་དང་ལོངས་སྤྱོད་ལ་མི་ལྟ་བ་ན་ཚུལ་ཁྲིམས་ཡང་དག་པར་ལེན་ནོ། །ཚུལ་ཁྲིམས་དང་ལྡན་ན་དགེ་སྦྱོང་དུ་བྱེད་པའི་ཆོས་བཞིས་བཟོད་པར་འགྱུར་རོ། །དཀའ་སྤྱད་བཟོད་པ་དང་ལྡན་ན་གཞན་དོན་དུ་དགེ་བ་རྣམས་ལ་བརྩོན་འགྲུས་རྩོམ་མོ། །ཞི་གནས་ཀྱི་རྒྱུ་མཚན་དུས་སུ་སྒོམ་པ་ལ་སོགས་པའི་བརྩོན་འགྲུས་བརྩམས་པས་ཏིང་ངེ་འཛིན་སྐྱེའོ། །ཏིང་ངེ་འཛིན་ལ་མཉམ་པར་བཞག་པས་ཡང་དག་པ་ཇི་ལྟ་བ་བཞིན་དུ་ཤེས་པའི་ཤེས་རབ་འབྱུང་ངོ༌། །དམན་པ་དང་མཆོག་ཏུ་གནས་པའི་གོ་རིམ་ནི་སློབ་དཔོན་དབྱིག་གཉེན་གྱིས་ཚུལ་ཁྲིམས་ཀྱི་གཏམ་ལས།

རྒྱ་མཚོ་དང་ནི་གླང་རྗེས་ཀྱི། །ཁྱད་པར་དག་ནི་གང་ཡིན་པ། །སྦྱིན་པ་དང་ནི་ཚུལ་ཁྲིམས་ཀྱི། །ཁྱད་པར་དག་ནི་དེ་ཡིན་ནོ། །གང་ཞིག་དད་པའི་སེམས་ཀྱིས་ནི། །ལོ་བརྒྱར་སྦྱིན་པ་བྱིན་པ་བས། །གང་ཞིག་ཉིན་གཅིག་ཚུལ་ཁྲིམས་ནི། །བསྲུང་བ་དེ་བས་ཁྱད་པར་འཕགས། །ཞེས་པའི་ཚུལ་གྱིས་སྔ་མ་སྔ་མ་དམན་ཞིང་ཕྱི་མ་ཕྱི་མ་མཆོག་ཡིན་ནོ། །རགས་པ་དང་ཕྲ་བའི་གོ་རིམ་ནི་དེ་ཉིད་ལས། སྦྱིན་པ་ཤན་པ་རྣམས་དང་ནི། །རིགས་ངན་དག་ཀྱང་སྦྱིན་པར་བྱེད། །གང་ཡང་རུང་བའི་ཚུལ་ཁྲིམས་ནི། །ཡོངས་སུ་བསྲུང་བར་མི་ནུས་སོ། །ཞེས་གསུངས་པ་ལྟར་སྔ་མ་སྔ་མ་འཇུག་པ་དང་བྱ་བ་སླ་བའི་ཕྱིར་རགས་ལ་ཕྱི་མ་ཕྱི་མ་དཀའ་བའི་ཕྱིར་ཕྲ་བ་ཡིན་ནོ། །ངེས་ཚིག་ནི་དབུལ་བ་འདོར་བར་བྱེད་པས་སྦྱིན་པའོ། །བསིལ་བ་ཐོབ་པར་བྱེད་པས་ཚུལ་ཁྲིམས་ཏེ་དེ་ ༼༣༢༤༽ དང་ལྡན་ན་ཡུལ་གྱི་མཚན་མ་ཉོན་མོངས་པའི་གདུང་བ་མེད་པའི་ཕྱིར་རོ། །ཁྲོ་བ་བཟོད་པས་བཟོད་པ། མཆོག་སྟེ་དགེ་བ་ལ་སྦྱོར་བས་བརྩོན་འགྲུས། ཡིད་ནང་དུ་འཛིན་པས་ན་བསམ་གཏན། འདིས་དོན་དམ་ཤེས་པའི་ཕྱིར་ཤེས་རབ་ཅེས་བྱ་སྟེ། སོ་སོའི་ངེས་ཚིག་གོ །ཐུན་མོང་གི་ངེས་ཚིག་ནི་ཅིའི་ཕྱིར་དེ་དག་ལ་ཕ་རོལ་ཏུ་ཕྱིན་པ་ཞེས་བྱ་ཞེ་ན། དམ་པ་བཅུ་གཉིས་དང་ལྡན་པའི་ཕྱིར་ཏེ། དམ་པ་བཅུ་གཉིས་ནི། དབུས་མཐའ་ལས། རྒྱ་ཆེ་བ་དང་ཡུན་རིང་དང༌། །ཆེད་དུ་བྱ་དང་མི་ཟད་དང༌། །རྒྱུན་མི་ཆད་དང་ཚེགས་མེད་དང༌། །དབང་འབྱོར་པ་དང་ཡོངས་གཟུང་དང༌། །རྩོམ་དང་ཐོབ་དང་རྒྱུ་མཐུན་དང༌། །འགྲུབ་པ་དམ་པར་འདོད་པ་ཡིན། །ཞེས་པས་རྒྱ་ཆེ་བ་དམ་པ་ནི་འཇིག་རྟེན་གྱི་ཕུན་སུམ་ཚོགས་པ་ཐམས་ཅད་པས་མཆོག་ཏུ་གྱུར་པའི་བྱང་ཆུབ་ཆེན་པོ་འདོད་པའི་ཕྱིར་རོ། །ཡུན་རིང་བ་ནི་བསྐལ་པ་གྲངས་མེད་གསུམ་དུ་བསྒོམ་པའི་ཕྱིར་རོ། །ཆེད་དུ་བྱ་བ་ནི་སེམས་ཅན་ཐམས་ཅད་ཀྱི་དོན་བྱ་བའི་ཆེད་ཡིན་པའི་ཕྱིར་རོ། །ཟད་མི་ཤེས་པ་ནི་བྱང་ཆུབ་ཆེན་པོར་ཡོངས་སུ་བསྔོས་པས་གཏན་དུ་ཟད་མི་ཤེས་པའི་ཕྱིར་རོ། །རྒྱུན་མི་ཆད་པ་ནི་བདག་དང་གཞན་མཉམ་པ་ཉིད་དུ་མོས་པས་སེམས་ཅན་ཐམས་ཅད་ཀྱི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པའི་ཕྱིར་རོ། །ཚེགས་མེད་པ་ནི་གཞན་དག་གིས་སྦྱིན་པ་ལ་སོགས་པ་ལ་རྗེས་སུ་ཡི་རང་བ་ཙམ་གྱིས་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པའི་ཕྱིར་རོ། །དབང་འབྱོར་པ་ནི་ནམ་མཁའ་མཛོད་ཀྱི་ཏིང་ངེ་འཛིན་ཐོབ་པས་སྦྱིན་པ་ལ་སོགས་

༼༣༢༥༽ རྫོགས་པར་བྱེད་པ་ལ་དབང་འབྱོར་པའི་ཕྱིར་རོ། །ཡོངས་སུ་གཟུང་བ་ནི་རྣམ་པར་མི་རྟོག་པའི་ཡེ་ཤེས་ཀྱིས་ཡོངས་སུ་གཟུང་བའི་ཕྱིར་རོ། །རྩོམ་པ་ནི་མོས་པས་སྤྱོད་པའི་ས་ལ་བཟོད་པ་ཆེན་པོར་གྱུར་པའོ། །ཐོབ་པ་ནི་ས་དང་པོ་ལའོ། །རྒྱུ་མཐུན་པ་ནི་ས་གཉིས་པ་ནས་དགུ་པའི་བར་དག་ལའོ། །འགྲུབ་པ་དམ་པ་ནི་ས་བཅུ་པ་དང་དེ་བཞིན་གཤེགས་པའི་ས་ལ་བྱང་ཆུབ་སེམས་དཔའི་ས་མཐར་ཐུག་པ་དང་སངས་རྒྱས་ཀྱིས་འགྲུབ་པའི་ཕྱིར་རོ། །ཡང་ཐེག་བསྡུས་ལས། འདི་དག་གི་ངེས་ཚིག་ཇི་ལྟར་བལྟ་ཞེ་ན། འཇིག་རྟེན་པ་དང་ཉན་ཐོས་དང་རང་སངས་རྒྱས་ཀྱི་སྦྱིན་པ་ལ་སོགས་པའི་དགེ་བ་ཐམས་ཅད་ལས་ཕུལ་དུ་བྱུང་བར་ཕ་རོལ་དུ་འགྲོ་བའི་ཕྱིར་ཕ་རོལ་ཏུ་ཕྱིན་པ་རྣམས་སོ་ཞེས་སོ། །སྒོམ་པ་ནི་ཕ་རོལ་ཏུ་ཕྱིན་པ་ཐམས་ཅད་སྒོམ་པ་ལ་དངོས་པོ་ལ་བརྟེན་ནས་སྒོམ་པ་ལ་སོགས་པ་ལྔ་ཡོད་པའི་དངོས་པོ་ལ་བརྟེན་ནས་སྒོམ་པ་ལ་བཞི་ལས། རྒྱུ་ལ་བརྟེན་པ་ནི་རིགས་ཀྱི་སྟོབས་ཀྱིས་ཕ་རོལ་ཏུ་ཕྱིན་པ་རྣམས་སྒྲུབ་པ་ལ་གོམས་པའོ། །རྣམ་པར་སྨིན་པ་ལ་བརྟེན་པ་ནི་ལུས་ཕུན་སུམ་ཚོགས་པ་ཐོབ་པའི་སྟོབས་ཀྱིས་སོ། །སྨོན་ལམ་ལ་བརྟེན་པ་ནི་སྔོན་གྱི་སྨོན་ལམ་གྱི་སྟོབས་ཀྱིས་སོ། །སོ་སོར་བརྟགས་པའི་སྟོབས་ལ་བརྟེན་པ་ནི་ཤེས་རབ་ཀྱིས་སེར་སྣ་ལ་སོགས་པའི་སྐྱོན་དང་སྦྱིན་པ་ལ་སོགས་པའི་ཡོན་ཏན་ལ་སོ་སོར་བརྟགས་ནས་ཕར་ཕྱིན་རྣམས་སྒྲུབ་པ་ལ་གོམས་པའོ། །ཡིད་ལ་བྱེད་པ་ལ་བརྟེན་པ་ཡང་བཞི་ལས། མོས་པ་ཡིད་ལ་བྱེད་པ་ནི་ཕར་ཕྱིན་དང་ལྡན་པའི་མདོ་ཐམས་ཅད་ལ་མོས་པའོ། །རོ་མྱང་བ་ ༼༣༢༦༽ ཡིད་ལ་བྱེད་པ་ནི་རང་གིས་ཕར་ཕྱིན་རྣམས་ཐོབ་པ་ལ་ཡོན་ཏན་དུ་ལྟ་བའོ། །རྗེས་སུ་ཡི་རང་བ་ཡིད་ལ་བྱེད་པ་ནི་གཞན་གྱི་སྦྱིན་སོགས་གྲུབ་པ་ལ་དགའ་བའོ། །མངོན་པར་དགའ་བ་ཡིད་ལ་བྱེད་པ་ནི་རང་གཞན་གྱིས་མ་འོངས་པ་ན་སྦྱིན་སོགས་འགྲུབ་པར་འགྱུར་བ་ལ་དགའ་བའོ། །བསམ་པ་ལ་བརྟེན་པར་ལ་རེ་རེ་ལ་ཡང་བསམ་པ་དྲུག་དྲུག་ཡོད་པ་ལས་སྦྱིན་པ་ལ་བྱང་ཆུབ་སེམས་དཔའ་དེ་ཡུལ་སེམས་ཅན་གཅིག་ལ་དངོས་པོ་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་རིན་པོ་ཆེ་སྣ་བདུན་གྱིས་བཀང་བ་དང༌།

རང་གི་ལུས་གངྒཱའི་ཀླུང་གི་བྱེ་མ་སྙེད་ཀྱང་དུས་སྐད་ཅིག་མ་གཅིག་ལ་སྦྱིན་པར་བྱེད་ཅིང༌། དེ་བཞིན་དུ་རྒྱུན་མ་ཆད་པར་བསྐལ་པ་གངྒཱའི་ཀླུང་གི་བྱེ་མ་སྙེད་དུ་སྦྱིན་པར་བྱེད་ལ། སེམས་ཅན་གཅིག་ལ་ཇི་ལྟ་བར་བྱང་ཆུབ་ཏུ་སྨིན་པར་བྱ་བའི་སེམས་ཅན་གྱི་ཁམས་ཇི་སྙེད་པ་ལ་རྣམ་གྲངས་འདིས་སྦྱིན་པར་བྱེད་ཀྱང་མི་ངོམས་པ་ནི་མི་ཤེས་པའི་བསམ་པའོ། །དེ་ལྟ་བུའི་སྦྱིན་པ་དེ་བྱང་ཆུབ་ཀྱི་སྙིང་པོའི་བར་དུ་སྐད་ཅིག་ཙམ་ཡང་རྒྱུན་མི་གཅོད་པར་བྱེད་པའི་བསམ་པ་ནི་རྒྱ་ཆེ་བའི་བསམ་པའོ། །དེ་ལྟར་སྦྱིན་པས་སེམས་ཅན་རྗེས་སུ་འཛིན་པ་ན་སྦྱིན་པས་རྗེས་སུ་བཟུང་བའི་སེམས་ཅན་དེ་དག་པས་བྱང་ཆུབ་སེམས་དཔའ་ཉིད་ཆེས་དགའ་བ་ནི་དགའ་བའི་བསམ་པའོ། །སྦྱིན་པས་ཕན་བཏགས་པའི་སེམས་ཅན་དེ་དག་གིས་ནི་བདག་གི་བྱང་ཆུབ་ཀྱི་རྒྱུ་བྱས་པས་ན་བདག་ལ་ཆེས་ཕན་འདོགས་པ་ཡིན་གྱི་བདག་ཉིད་ནི་དེ་དག་ལ་དེ་ཙམ་དུ་ཕན་འདོགས་པ་མ་ཡིན་ནོ་སྙམ་དུ་སེམས་པ་དེ་ནི་ཕན་འདོགས་པའི་བསམ་པའོ། ། ༼༣༢༧༽ དེ་ལྟར་སྦྱིན་པའི་བསོད་ནམས་རྒྱ་ཆེན་པོ་མངོན་པར་འདུ་བྱས་ཀྱང་ལན་དང་རྣམ་པར་སྨིན་པ་དོན་དུ་མི་གཉེར་བ་ནི་མ་གོས་པའི་བསམ་པའོ། །སྦྱིན་པའི་ཕུང་པོ་དེ་ལྟར་རྒྱ་ཆེ་བའི་རྣམ་པར་སྨིན་པ་ཡང་སེམས་ཅན་ཐམས་ཅད་དང་ཐུན་མོང་དུ་བྱས་ནས་བྱང་ཆུབ་ཏུ་བསྔོ་བར་བྱེད་པ་ནི་སྦྱིན་པའི་ཕར་ཕྱིན་སྒོམ་པ་ལ་དགེ་བའི་བསམ་པ་ཡིན་ནོ། །ཕར་ཕྱིན་ཕྱི་མ་ལྔ་བསྒོམ་པ་ལ་མི་ངོམས་པའི་བསམ་པ་ནི་ལུས་གངྒཱའི་ཀླུང་གི་བྱེ་མ་སྙེད་ཀྱིས་ཚེའི་ཚད་བསྐལ་པ་གངྒཱའི་ཀླུང་གི་བྱེ་མ་སྙེད་དུ་རྟག་པར་ཡོ་བྱད་ཐམས་ཅད་ཀྱིས་ཕོངས་བཞིན་དུ་སྟོང་གསུམ་མེ་མ་མུར་གྱིས་གང་བར་འགྲོ་འཆག་ཉལ་འདུག་གི་སྤྱོད་ལམ་བཞི་བྱེད་ཅིང་དེ་ལྟ་བུའི་འབད་པ་རེ་རེས་ཕར་ཕྱིན་ལྔའི་སྐད་ཅིག་མ་རེ་རེ་བསྒོམ་ཞིང་སྐད་ཅིག་མ་དེ་ལྟ་བུ་བསགས་པ་བསྐལ་པ་གྲངས་མེད་གསུམ་ལ་སོགས་པར་ཕར་ཕྱིན་ལྔ་སྒོམ་ཡང་ངོམས་པ་མེད་པའོ། །སྒོམ་པ་དེ་བྱང་ཆུབ་ཀྱི་སྙིང་པོའི་བར་དུ་སྐད་ཅིག་ཙམ་ཡང་རྒྱུན་མི་གཅོད་པར་འདོད་པ་ནི་རྒྱ་ཆེ་བའི་བསམ་པའོ། །ཕར་ཕྱིན་ལྔས་སེམས་ཅན་རྗེས་སུ་འཛིན་པ་ན་རྗེས་སུ་བཟུང་བའི་སེམས་ཅན་བས་བྱང་ཆུབ་སེམས་དཔའ་ཆེས་དགའ་བ་ནི་དགའ་བའི་བསམ་པའོ། །ཕར་ཕྱིན་ལྔས་ཕན་བཏགས་པའི་སེམས་ཅན་དེ་དག་གིས་ནི་བདག་གི་བྱང་ཆུབ་སྒྲུབ་པའི་གྲོགས་བྱས་པས་ན་བདག་ལ་ཆེས་ཕན་འདོགས་པ་ཡིན་གྱི།

བདག་ཉིད་ནི་དེ་ལྟར་མ་ཡིན་པར་སེམས་པ་ནི་ཕན་འདོགས་པའི་བསམ་པའོ། །དེ་དག་གི་ལན་དང་རྣམ་པར་སྨིན་པ་ལ་མི་རེ་བ་ནི་མ་གོས་པའི་བསམ་པའོ། །དེ་དག་གི་བསོད་ནམས་ ༼༣༢༨༽ སེམས་ཅན་ཐམས་ཅད་དང་ཐུན་མོང་དུ་བྱས་ནས་བྱང་ཆུབ་ཏུ་བསྔོ་བ་ནི་དགེ་བའི་བསམ་པ་ཡིན་ནོ། །ཐབས་ལ་བརྟེན་པ་ནི་རྣམ་པར་མི་རྟོག་པའི་ཡེ་ཤེས་ཀྱིས་འཁོར་གསུམ་ཡོངས་སུ་དག་པར་སོ་སོར་རྟོགས་པ་སྟེ། དེ་ནི་ཡིད་ལ་བྱེད་པ་ཐམས་ཅད་མངོན་པར་འགྲུབ་པར་བྱེད་པ་ཡིན་ནོ། །ཕ་རོལ་ཏུ་ཕྱིན་པ་སྒོམ་པ་དབང་འབྱོར་པ་ཉིད་ལ་བརྟེན་པ་ལ་གསུམ་ལས་སྐུ་ལ་དབང་འབྱོར་པ་ནི་སངས་རྒྱས་ཀྱི་ཆོས་ཀྱི་སྐུ་དང་ལོངས་སྤྱོད་རྫོགས་པའི་སྐུ་ཐོབ་པའོ། །སྤྱོད་པ་ལ་དབང་འབྱོར་པ་ནི་སྤྲུལ་སྐུ་ཐོབ་པའོ། །སྟོན་པ་ལ་དབང་འབྱོར་པ་ནི་ཕར་ཕྱིན་དྲུག་པོ་ཐམས་ཅད་སྟོན་པ་ལ་ཐོགས་པ་མེད་པའོ། །རབ་ཏུ་དབྱེ་བ་ནི་རེ་རེ་ལ་ཡང་ངོ་བོ་དང༌། རྒྱུ། འབྲས་བུ། ལས། ལྡན་པ། འཇུག་པའི་དོན་ཏེ་དྲུག་དྲུག་གིས་སྟོན་ལ། ཚིག་རྐང་ཕྱི་མ་གཉིས་ཀྱིས་བྱང་ཆུབ་སེམས་དཔས་དེ་དག་ཤེས་ནས་སྒྲུབ་པར་བྱེད་དོ་ཞེས་སྟོན་ཏོ། །དེ་ལ་སྦྱིན་པའི་ངོ་བོ་ནི་དོན་ཏེ་ལུས་དང་ལོངས་སྤྱོད་རྣམས་གཏོང་བར་བྱེད་པའོ། །རྒྱུ་ནི་མ་ཆགས་པ་དང༌། ཞེ་སྡང་མེད་པ་དང༌། གཏི་མུག་མེད་པའི་དགེ་བའི་རྩ་བ་དང་ལྷན་ཅིག་སྐྱེས་པའི་གཏོང་བའི་སེམས་པ་ལ་བརྟེན་པའོ། །འབྲས་བུ་ནི། གནས་ལྔ་པའི་མདོ་ལས། གཞན་ལ་ཁ་ཟས་བྱིན་བྱས་ན། །གནས་ལྔ་དག་ནི་ཀུན་ཐོབ་སྟེ། །ཚེ་དང་ཁ་དོག་སྟོབས་དང་བདེ། །སྤོབས་པ་ཕུན་སུམ་ཚོགས་དང་ལྔ། །ཞེས་གསུངས་པ་ལྟར་ལུས་ཕུན་སུམ་ཚོགས་པ་དང༌། ལོངས་སྤྱོད་ཕུན་སུམ་ཚོགས་པའོ། །ལས་ནི་རང་གཞན་གཉིས་རྗེས་སུ་འཛིན་པ་དང་བྱང་ཆུབ་ཆེན་པོའི་ཚོགས་རྫོགས་པར་བྱེད་པའོ། །ལྡན་པ་ནི་སྦྱིན་པ་ ༼༣༢༩༽ དེ་ཡང་སེར་སྣ་མེད་པ་དག་ལ་ལྡན་ནོ། །འཇུག་པ་ནི་ཆོས་དང༌། ཟང་ཟིང་དང༌། མི་འཇིགས་པའི་སྦྱིན་པ་གསུམ་སྟེ།

སྦྱིན་པའི་ངོ་བོ་ལ་སོགས་པ་དེ་ལྟར་ཡོངས་སུ་ཤེས་ནས་མཁས་པ་བྱང་ཆུབ་སེམས་དཔས་སྦྱིན་པ་དེ་ཡང་དག་པར་སྒྲུབ་པར་བྱེད་དོ། །ཚུལ་ཁྲིམས་ལ་ངོ་བོ་ནི་ཚུལ་ཁྲིམས་བླངས་ནས་མ་ཉམས་པ་དང་ལྡན་པས་ཚུལ་ཁྲིམས་དང་ལྡན་པ་དང༌། འཁོར་བ་ལས་ངེས་པར་འབྱུང་བའི་ཕྱིར་ཚུལ་ཁྲིམས་བསྲུང་བ་དང༌། སོ་སོར་ཐར་པའི་སྡོམ་པས་བསྡམས་པ་དང༌། སྤྱོད་ལམ་ལ་སོགས་པ་དམ་པ་རྣམས་ཀྱིས་མ་སྨད་པར་བྱེད་པ་མཆོག་ཕུན་སུམ་ཚོགས་པ་དང༌། གསོད་པའི་གནས་དང༌། སྨད་འཚོང་མ་དང༌། ཆང་འཚོང་བ་དང༌། རྒྱལ་པོའི་ཕོ་བྲང་དང༌། གདོལ་པའི་ཁྱིམ་སྟེ་སྤྱོད་ཡུལ་མ་ཡིན་པའི་གནས་ལྔ་པོ་དེ་སྤངས་པ་སྤྱོད་ཡུལ་ཕུན་སུམ་ཚོགས་པ་དང༌། ལྟུང་བ་ཕྲ་མོ་ལ་ཡང་འཛེམ་པ་ཁ་ན་མ་ཐོ་བ་ཕྲ་རབ་ཙམ་ལ་ཡང་འཇིགས་པར་ལྟ་བ་དང༌། བསླབ་པ་རྣམས་རྫོགས་པར་བླངས་ནས་སློབ་པས་བསླབ་པའི་གཞིའི་གནས་རྣམས་ལ་ཡང་དག་པར་བླངས་ཏེ་སློབ་པ་སྟེ་ཡན་ལག་དྲུག་དང་ལྡན་པའོ། །རྒྱུ་ནི་ཞི་བ་མྱང་འདས་ཀྱི་བསམ་པས་ཟིན་པ་སྟེ། དེའི་དོན་དུ་ལེན་པའོ། །འབྲས་བུ་ནི་བདེ་འགྲོ་དང་སེམས་རྩེ་གཅིག་ཏུ་གནས་པ་བསམ་གཏན་སྦྱིན་པ་སྟེ་སྐྱེད་པར་བྱེད་པའོ། །ལས་ནི། བཤེས་སྤྲིང་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ལགས་པར་གསུངས། །ཞེས་པ་ལྟར་ཡོན་ཏན་ཐམས་ཅད་ཀྱི་རྟེན་དང༌། ཉོན་མོངས་པའི་གདུང་བ་ཞི་བར་བྱེད་པ་དང༌། ༼༣༣༠༽ སྲོག་གཅོད་དང་མ་བྱིན་ལེན་ལ་སོགས་པའི་རྐྱེན་ཅན་གྱིས་འཇིགས་པ་དང༌། ཁ་ན་མ་ཐོ་བ་དང༌། ཁོན་རྣམས་མི་འབྱུང་བས་འཇིགས་པ་མེད་པའོ། །ལྡན་པ་ནི་དུས་ཐམས་ཅད་དུ་ལུས་ངག་ཡིད་གསུམ་གྱི་དགེ་བ་སྤྱོད་པས་བསོད་ནམས་ཀྱི་ཚོགས་དང་ལྡན་པའོ། །འཇུག་པ་ལ་རབ་ཏུ་དབྱེ་བས་འཇུག་པ་ནི་བརྡར་བཏགས་པ་སོ་སོར་ཐར་པའི་སྡོམ་པས་བསྡུས་པ་དང༌། ཆོས་ཉིད་ཀྱིས་ཐོབ་པ་ནི་བསམ་གཏན་དང༌། ཟག་མེད་ཀྱི་སྡོམ་པས་བསྡུས་པ་སྟེ་གསུམ་མོ། །གཞན་དུ་སྡོམ་པ་དང་དགེ་བ་ཆོས་སྡུད་དང༌།

སེམས་ཅན་དོན་བྱེད་དང་གསུམ་དུའང་བཤད་དོ། །རྟེན་གྱི་འཇུག་པ་ནི། སྡོམ་ལ་གནས་པ་རྣམས་ལ་ཡོད་དོ། །སྡོམ་པ་གསུམ་པོ་དེ་ཇི་ལྟ་བུ་ཞེ་ན། འདིར་སྡོམ་པའི་རང་བཞིན་དང༌། དེའི་ཟློག་ཕྱོགས་སྡོམ་པ་མ་ཡིན་པའི་རང་བཞིན་དང༌། བར་མའི་དགེ་མི་དགེ་བཤད་པ་དང་གསུམ་གྱི་སྒོ་ནས་སྟོན་པ་ལས། དང་པོ་ལ་གསུམ་སྟེ། སོ་སོར་ཐར་པ་དང༌། བསམ་གཏན་དང༌། ཟག་མེད་ཀྱི་སྡོམ་པའོ། །དང་པོ་སོ་སོར་ཐར་པའི་སྡོམ་པ་ལ་བདུན་ལས། སྐྱེ་བའི་རྟེན་གྱི་གང་ཟག་ནི་གླིང་གསུམ་གྱི་སྐྱེས་པ་བུད་མེད་མཚན་དོན་བྱེད་ནུས་པ་དང་ལྡན་པ་རྣམས་ཏེ། མཛོད་ལས། ཟ་མ་མ་ནིང་སྒྲ་མི་སྙན། །མཚན་གཉིས་མ་གཏོགས་མི་རྣམས་ལ། །སྡོམ་མིན་སྡོམ་པའང་དེ་བཞིན་ལ། །ལྷ་ལའང་མི་རྣམས་ལ་གསུམ་མོ། །ཞེས་ཟ་མ་དང་མ་ནིང་དང་སྒྲ་མི་སྙན་པ་དང་མཚན་གཉིས་པ་མ་གཏོགས་པའི་མི་ལ་སྡོམ་པ་དང་སྡོམ་མིན་གཉིས་ཀ་སྐྱེ་ཞིང་ལྷ་ལའང་བསམ་གཏན་དང་ཟག་མེད་ཀྱི་སྡོམ་པ་སྐྱེ་ཡང་ ༼༣༣༡༽ སོ་སོར་ཐར་པའི་སྡོམ་པ་མི་སྐྱེ་ལ། གླིང་གསུམ་གྱི་མི་མཚན་དོན་བྱེད་ནུས་པ་དང་ལྡན་པ་ལ་སོ་སོར་ཐར་པ་དང༌། བསམ་གཏན་དང༌། ཟག་མེད་ཀྱི་སྡོམ་པ་གསུམ་ཀ་སྐྱེ་བར་གསུངས་སོ། །བླང་བའི་ཡུལ་ནི། སོ་སོར་ཐར་ཞེས་པ། གཞན་གྱི་རྣམ་རིག་བྱེད་སོགས་ཀྱིས། །ཞེས་འབྱུང་བས་དགེ་སློང་དང་དགེ་སློང་མ་དང་དགེ་སློབ་མའི་སྡོམ་པ་ནི་དགེ་འདུན་ལས་ཐོབ་ཅིང༌། དེ་ལ་དགེ་སློང་གི་སྡོམ་པ་ནི་ཡུལ་དབུས་སུ་འདུལ་བ་འཛིན་པ་དང་བཅུའི་ཚོགས་ལས་ཐོབ་ཅིང༌། མཐའ་འཁོབ་ཏུ་འདུལ་བ་འཛིན་པ་དང་ལྔའི་ཚོགས་ལས་ཐོབ་བོ། །མཐའ་དབུས་ཀྱིས་མཚམས་ནི་ཤར་དུ་ལི་ཁར་ཤིང་འཕེལ་གྱི་མདུན་གྱི་ནགས་ལི་ཁ་རའི་ཤིང་ཚང་ཚིང་ཅན། ལྷོར་འདམ་བུ་ཅན་གྱི་ལྷོ་ན་ཆུ་ཀླུང་འདམ་བུ་ཅན། ནུབ་ཏུ་བྲམ་ཟེའི་གྲོང་ཀ་བ་དང་ཉེ་བའི་ཀ་བ། བྱང་དུ་ཨུ་ཤི་རའི་རི་རྣམས་ཀྱི་ནང་རོལ་ནི་དབུས་ཡིན་ཞིང་དེ་དག་གི་ཕྱི་རོལ་ནི་མཐའ་འཁོབ་ཡིན་ནོ། །གཞན་རྣམས་ནི་གང་ཟག་ལས་ཐོབ་བོ། །མཛོད་འགྲེལ་ལས་བྱེ་བྲག་ཏུ་སྨྲ་བའི་འདུལ་བ་པ་རྣམས་ན་རེ་རྣམ་པ་བཅུས་བསྙེན་པར་རྫོགས་སོ་ཞེས་ཟེར་བ་བསྡུ་བའི་ཕྱིར་སོགས་པའི་སྒྲ་སྨྲོས་ཏེ།

རང་བྱུང་ནི་སངས་རྒྱས་དང་རང་སངས་རྒྱས་རྣམས་སོ། །ངེས་པར་འཇུག་པས་ནི་རྟེན་ལྔ་པོ་རྣམས་སོ། །དགེ་སློང་ཚུར་ཤོག་ཅེས་བྱ་བས་གྲགས་པ་ལ་སོགས་པ་རྣམས་སོ། །སྟོན་པར་ཁས་བླངས་པས་ནི་འོད་སྲུངས་ཆེན་པོའོ། །དྲི་བས་མཉེས་པས་ནི་ལེགས་སྦྱིན་ནོ། །བླ་མའི་ཆོས་ཁས་བླངས་པས་ནི་སྐྱེ་རྒུའི་བདག་པོ་ཆེན་མོའོ། །ཕོ་ཉས་ནི་ཆོས་ 

༼༣༣༢༽ སྦྱིན་ནོ། །འདུལ་བ་འཛིན་པ་གཏོགས་པ་ལྔ་ཡིས་ནི་མཐའ་འཁོབ་ཀྱི་མི་རྣམས་སོ། །བཅུའི་ཚོགས་ཀྱིས་ནི་ཡུལ་དབུས་ཀྱི་མི་རྣམས་སོ། །སྐྱབས་སུ་འགྲོ་བ་ལན་གསུམ་བཟླས་པས་ནི་སྡེ་བཟང་དྲུག་ཅུའི་ཚོགས་ཀྱིས་བསྙེན་པར་རྫོགས་པར་བྱས་པ་རྣམས་ཏེ། དེ་དག་གི་སོ་སོར་ཐར་པའི་སྡོམ་པ་ནི་གདོན་མི་ཟ་བར་རྣམ་པར་རིག་བྱེད་ལ་རག་ལས་པ་མ་ཡིན་ནོ་ཞེས་སོ། །དབྱེ་བ་ལ་མིང་གི་སྒོ་ནས་ཕྱེ་ན་དགེ་སློང་ཕ་མ་གཉིས་དང༌། དགེ་སློབ་མ་དང༌། དགེ་ཚུལ་ཕ་མ་གཉིས་དང༌། དགེ་བསྙེན་ཕ་མ་གཉིས་དང༌། བསྙེན་གནས་ཀྱི་སྡོམ་པ་སྟེ་བརྒྱད་ཡིན་ལ། རྫས་ནི་བཞི་ཡིན་ཏེ། དགེ་སློང་མཚན་གྱུར་ན་དགེ་སློང་མར་འགྱུར་ཞིང༌། དགེ་སློང་མ་མཚན་གྱུར་ན་དགེ་སློང་དུ་འགྱུར་ལ། དགེ་ཚུལ་ཕ་མ་དང༌། དགེ་བསྙེན་ཕ་མ་ཡང་དེ་དང་འདྲ་བས་དེ་དག་གི་སྡོམ་པ་རྫས་རེ་རེ་ཡིན་ཞིང་དགེ་སློབ་མ་ཡི་སྡོམ་པ་ཡང་དགེ་ཚུལ་མའི་སྡོམ་པ་དང་རྫས་གཅིག་པའི་ཕྱིར་ཏེ། སོ་སོར་ཐར་ཞེས་བྱ་རྣམ་བརྒྱད། །རྫས་སུ་རྣམ་པ་བཞི་ཡིན་ནོ། །མཚན་ལས་མིང་ནི་འཕོ་བའི་ཕྱིར། །ཞེས་སོ། །ངོ་བོ་ལ་སྤྱིའི་ངོ་བོ་ནི། ཉན་ཐོས་བྱེ་བྲག་ཏུ་སྨྲ་བས་རྣམ་པར་རིག་བྱེད་མ་ཡིན་པའི་གཟུགས་སུ་འདོད་ཅིང༌། མདོ་སྡེ་པ་ཡན་ཆད་ཀྱིས་སྤོང་བའི་སེམས་པ་དགེ་བ་ས་བོན་དང་བཅས་པ་ལ་འདོད་དོ། །སོ་སོའི་ངོ་བོ་ནི། སྤང་བྱ་ལྔ་བརྒྱད་ཅུ་དང་ནི། །ཐམས་ཅད་སྤོང་བར་མནོས་པ་ལས། །དགེ་བསྙེན་དང་ནི་བསྙེན་གནས་དང༌། །དགེ་ཚུལ་ཆེད་དང་དགེ་སློང་ཉིད། །ཅེས་བཤད་པས་དགེ་བསྙེན་གྱི་སྡོམ་པའི་ངོ་བོ་ནི་དུས་ཇི་སྲིད་འཚོའི་བར་དུ་སྲོག་གཅོད་པ་དང༌། མ་བྱིན་པར་ ༼༣༣༣༽ ལེན་པ་དང༌། འདོད་ལོག་དང༌། བརྫུན་དང༌། གསུམ་བརྒྱ་པ་ལས། འབྲས་བུ་ལ་སོགས་ཁུ་བ་བཅོས་པ་ནི། །བཅོས་ཆང་རྒུན་ཆང་བུ་རམ་ཆང་འདྲར་བསྟན། །ཆན་བཏགས་མནན་པ་བྱས་པ་སྦྱར་བའི་ཆང༌། །མྱོས་འགྱུར་རྩ་མཆོག་གིས་ཀྱང་བཏུང་བྱ་མིན། །ཞེས་པ་ལྟར་འབྲུའི་ཆང་དང༌།

སྦྱར་བའི་ཆང་མྱོས་པར་འགྱུར་པ་བག་མེད་པའི་གནས་ཏེ་ལྔ་པོ་དེ་སྤོང་བ་ཡང་དག་པར་བླངས་བ་ཡིན་ལ། དུས་ཇི་སྲིད་འཚོ་བའི་བར་དུ་སྲོག་གཅོད་པ་ལ་སོགས་པ་སྤང་བྱ་གཅིག་གམ་གཉིས་ལ་སོགས་པ་སྤོང་བ་སྣ་འགའ་སྤྱོད་པ་ལ་སོགས་པ་ཡང་ཡོད་དོ། །བསྙེན་གནས་ཀྱི་སྡོམ་པའི་ངོ་བོ་ནི་ཉིན་ཞག་གཅིག་གི་ཁོངས་སུ་སྲོག་གཅོད་དང་མ་བྱིན་ལེན་དང་མི་ཚངས་སྤྱོད་དང་བརྫུན་དང་ཆང་དང་གར་སོགས་ཕྲེང་སོགས་གཅིག་ཏུ་བྱས་པ་དང༌། ཁྲི་སྟན་མཐོན་པོ་དང༌། ཕྱི་དྲོའི་ཁ་ཟས་ཏེ་བརྒྱད་པོ་དེ་སོད་པ་ཡང་དག་པར་མནོས་པའོ། །དགེ་ཚུལ་གྱི་སྡོམ་པ་ནི་དེ་དག་ལས་གར་སོགས་དང་ཕྲེང་སོགས་སོ་སོར་ཕྱེ་བ་དང་གསེར་དངུལ་ལེན་པ་སྟེ་བཅུ་པོ་དེ་ཇི་སྲིད་འཚོའི་བར་དུ་སྤོང་པ་ཡང་དག་པར་མནོས་པའོ། །དགེ་སློང་གི་སྡོམ་པ་ནི་ཇི་སྲིད་འཚོའི་བར་དུ་ལུས་ངག་གི་སྤང་བྱ་ཐམས་ཅད་སྤོང་བ་ཡང་དག་པར་མནོས་པ་སྟེ། དེ་དག་ཀྱང་བྱེ་བྲག་ཏུ་སྨྲ་བས་གཟུགས་ཅན་དུ་འདོད། མདོ་སྡེ་པ་ཡན་ཆད་སྤོང་སེམས་སུ་འདོད་དོ། །མིང་གི་རྣམ་གྲངས་ནི། ཚུལ་ཁྲིམས་དང་ནི་ལེགས་སྤྱད་དང༌། །ལས་དང་སྡོམ་པ་ཞེས་བྱའོ། །ཞེས་སོ། །དེ་དག་ཀྱང་སྡོམ་པའི་སྟེང་དུ་མིང་གི་རྣམ་གྲངས་ཡིན་གྱི་ལེགས་སྤྱད་ཡིན་ཡང་སྡོམ་པ་མ་ཡིན་པ་ལ་སོགས་པ་ཡོད་པས་ཐམས་ ༼༣༣༤༽ ཅད་དུ་གཞི་མཐུན་པ་ནི་མ་ཡིན་ནོ། །ངེས་པའི་ཚིག་ནི་གདུང་བ་བསིལ་བའི་ཕྱིར་ཚུལ་ཁྲིམས། མཁས་པས་བསྔགས་པའི་ཕྱིར་ལེགས་སྤྱད། བྱ་བའི་རང་བཞིན་ཡིན་པས་ན་ལས། ལུས་ངག་སྡོམ་པའི་ཕྱིར་སྡོམ་པ་ཞེས་བྱའོ། །གཏོང་བའི་རྒྱུ་ནི། བསླབ་པ་ཕུལ་དང་ཤི་འཕོས་དང༌། །མཚན་གཉིས་དག་ནི་བྱུང་བ་དང༌། །རྩ་བ་ཆད་དང་མཚན་འདས་ལས། །སོ་སོར་ཐར་པའི་འདུལ་བ་གཏོང༌། །ཞེས་བྱུང་བས་བསྙེན་གནས་མ་གཏོགས་པ་རྣམས་ནི་བསླབ་པ་ཕུལ་བ་དང༌། ཤི་བ་དང༌། མཚན་གཉིས་ཅིག་ཅར་བྱུང་བ་དང༌། དགེ་བའི་རྩ་བ་ཆད་པ་སྟེ་རྒྱུ་བཞིས་གཏོང་ལ། བསྙེན་གནས་ནི་དེ་དག་དང་མཚན་མོ་འདས་པ་སྟེ་རྒྱུ་ལྔས་གཏོང་ངོ༌། །ཁ་ཅིག་ན་རེ་རྩ་ལྟུང་བཞི་ལས་གང་ཡང་རུང་བ་གཅིག་བྱུང་ན་དགེ་སློང་དང་དགེ་ཚུལ་གྱི་སྡོམ་པ་གཏོང་ངོ་ཞེས་ཟེར་ཞིང༌།

གཞན་དག་ན་རེ་དམ་པའི་ཆོས་ནུབ་པ་ན་བསླབ་པ་ཐམས་ཅད་གཏོང་ངོ་ཞེས་ཟེར་ལ། ཁ་ཆེ་བྱེ་བྲག་ཏུ་སྨྲ་བ་རྣམས་ནི་རྩ་ལྟུང་འགའ་ཞིག་བྱུང་ཡང་གང་ལྟུང་བ་བྱུང་བའི་ཆ་དེ་ནས་ཚུལ་ཁྲིམས་འཆལ་བ་ཡིན་ལ། གང་ལྟུང་བ་མ་བྱུང་བའི་ཆ་དེ་ནས་ཚུལ་ཁྲིམས་དང་ལྡན་པ་ཡིན་ཏེ། དཔེར་ན་མི་འགའ་ཞིག་ལ་ནོར་ཡང་ཡོད་ལ་བུ་ལོན་ཡང་ཆགས་པ་བཞིན་ནོ། །ལྟུང་བ་དེ་བཤགས་ན་ཚུལ་ཁྲིམས་དང་ལྡན་པ་ཡིན་གྱིས་ཚུལ་ཁྲིམས་འཆལ་བ་མ་ཡིན་ཏེ། དཔེར་ན་མི་དེས་བུ་ལོན་དེ་གཅལ་ན་ནོར་དང་ལྡན་པ་ཡིན་གྱིས་བུ་ལོན་ཆགས་པ་མ་ཡིན་པ་བཞིན་ནོ་ཞེས་ཟེར་ཏེ། ཁ་ཅིག་ལྟུང་བར་གྱུར་ལས་སྨྲ། །གཞན་དག་དམ་ཆོས་ནུབ་པ་ལས། །ཁ་ཆེ་རྣམས་ནི་བྱུང་ ༼༣༣༥༽ བ་ན། །བུ་ལོན་ནོར་བཞིན་གཉིས་སུ་འདོད། །ཅེས་སོ། །བསམ་གཏན་གྱི་སྡོམ་པ་ལ་གསུམ་ལས་རྟེན་གྱི་གང་ཟག་ནི་གླིང་གསུམ་གྱི་མི་དང་འདོད་ཁམས་དང་གཟུགས་ཁམས་ཀྱི་ལྷ་རྣམས་ལ་སྐྱེ་སྟེ། འདོད་དང་གཟུགས་སྐྱེས་ལྷ་རྣམས་ལ། །བསམ་གཏན་སྐྱེས་ཡོད་ཅེས་སོ། །ངོ་བོ་ནི་བསམ་གཏན་བཞི་དང༌། ཉེར་བསྡོགས་མི་ལྕོགས་པ་མེད་པ་ཐོབ་པ་ན་འཆལ་པའི་ཚུལ་ཁྲིམས་དང༌། དེ་ཀུན་ནས་སློང་བའི་ཉོན་མོངས་རྣམས་ཀྱི་ས་བོན་མགོ་གནོན་པས་དེ་དག་མི་སྐྱེ་བར་བྱེད་པ་ཡིན་ཏེ། ཀུན་ལས་བཏུས་ལས། བསམ་གཏན་གྱི་སྡོམ་པ་གང་ཞེ་ན། འཆལ་པའི་ཚུལ་ཁྲིམས་ཀུན་ནས་སློང་བའི་ཉོན་མོངས་པའི་ས་བོན་འཇོམས་པའི་དུས་ན་འདོད་པ་ལས་འདོད་ཆགས་དང་བྲལ་བའི་སྤོང་བ་གང་ཡིན་པ་དང༌། བསམ་གཏན་དང་པོ་ལས་འདོད་ཆགས་དང་བྲལ་བ་དང༌། བསམ་གཏན་གཉིས་པ་ལས་འདོད་ཆགས་དང་བྲལ་བ་དང༌། བསམ་གཏན་གསུམ་པ་ལས་འདོད་ཆགས་དང་བྲལ་བའི་སྤོང་བ་གང་ཡིན་པའོ། །ཞེས་གསུངས་ཤིང༌། མཛོད་འགྲེལ་ལས་ཀྱང༌། གང་བསམ་གཏན་དང་ལྡན་པ་དེ་གདོན་མི་ཟ་བར་བསམ་གཏན་གྱི་སྡོམ་པ་དང་ལྡན་ནོ། །འདིར་ཉེར་བསྡོགས་ཀྱང་བསམ་གཏན་དུ་བརྗོད་ནས་བསྟན་ཏེ། དཔེར་ན་གྲོང་འདི་ན་སཱ་ལུའི་ཞིང་ཡོད་འབྲུའི་ཞིང་ཡོད་དོ་ཞེས་གྲོང་གི་ཉེ་འཁོར་ལ་ཡང་གྲོང་ཞེས་བྱ་བ་བཞིན་ནོ་ཞེས་སོ། །གཏོང་བའི་རྒྱུ་ནི་གོང་འོག་ཏུ་སྐྱེས་ཏེ་ས་འཕོས་པའམ།

བསམ་གཏན་ལས་ཉམས་པས་གཏོང་སྟེ། བསམ་གཏན་གཏོགས་པའི་དགེ་བ་ནི། །ས་འཕོས་ ༼༣༣༦༽ ཉམས་པ་དག་གིས་གཏོང༌། །ཞེས་སོ། །ཟག་མེད་ཀྱི་སྡོམ་པ་ལ་གསུམ་ལས། རྟེན་གྱི་གང་ཟག་ནི་གླིང་གསུམ་གྱི་མི་དང་འདོད་ཁམས་ཀྱི་ལྷ་དང་བསམ་གཏན་གྱི་ཁྱད་པར་ཚངས་པ་ཆེན་པོ་དང༌། འདུ་ཤེས་མེད་པ་མ་གཏོགས་པ་གཟུགས་ཁམས་ཀྱི་ལྷ་དང༌། གཟུགས་མེད་པ་རྣམས་ལ་ཡང་ཡོད་དེ། ཟག་མེད་ནི། བསམ་གཏན་ཁྱད་པར་འདུ་ཤེས་མེད། །སེམས་ཅན་མ་གཏོགས་གཟུགས་མེད་ནའང༌། །ཞེས་སོ། །ངོ་བོ་ནི་འཕགས་པའི་ལམ་གྱི་སྟོབས་ཀྱིས་ཉོན་མོངས་པའི་ས་བོན་ཅི་རིགས་སུ་སྤངས་པས་འཆལ་བའི་ཚུལ་ཁྲིམས་མི་འབྱུང་བར་བྱེད་པ་སྟེ། ཀུན་ལས་བཏུས་ལས། ཟག་པ་མེད་པའི་སྡོམ་པ་གང་ཞེ་ན། བདེན་པ་མཐོང་བའི་ཟག་པ་མེད་པའི་ཡིད་ལ་བྱེད་པས་སྤངས་པ་གང་ཡིན་པའོ་ཞེས་སོ། །གཏོང་བའི་རྒྱུ་ནི་འབྲས་བུ་ཐོབ་པ་ན་འབྲས་བུ་ལ་འཇུག་པའི་ལམ་གཏོང་ལ། དབང་པོ་རྣོན་པོར་སྦྱངས་པས་རྟུལ་པོའི་ལམ་གཏོང་ཞིང༌། ཡོངས་སུ་ཉམས་པས་གང་ལས་ཡོངས་སུ་ཉམས་པ་དེ་གཏོང་སྟེ། འབྲས་བུ་ཐོབ་སྦྱངས་ཉམས་པས་གཏོང༌། །ཞེས་སོ། །སྡོམ་པ་མ་ཡིན་པ་ལ་ལྔ་ལས། རྟེན་གྱི་གང་ཟག་ནི་གླིང་གསུམ་གྱི་སྐྱེས་པ་དང་བུད་མེད་རྣམས་ཏེ། ཟ་མ་མ་ནིང་སྒྲ་མི་སྙན། །མཚན་གཉིས་མ་གཏོགས་མི་རྣམས་ལ། །སྡོམ་མིན་སྡོམ་པའང་དེ་བཞིན་ལ། །ཞེས་སོ། །ངོ་བོ་ནི་གཤན་པ་ལ་སོགས་པའི་རིགས་སུ་སྐྱེས་པའམ་རྒྱལ་པོ་ལ་སོགས་པ་ལས་བླངས་ཀྱང་རུང་སྟེ། ཇི་སྲིད་འཚོའི་བར་དུ་མི་དགེ་བ་སྤྱོད་པར་འདོད་པ་སྟེ། ཀུན་ལས་བཏུས་ལས། དེ་དག་གི་རིགས་ ༼༣༣༧༽ ལས་སྐྱེས་པས་སམ་ཡང་དག་པར་བླངས་པས་ཏེ། དེ་དག་གི་ལས་སྤྱད་པར་ངེས་པར་བྱས་པའོ་ཞེས་སོ། །མིང་གི་རྣམ་གྲངས་ནི། སྡོམ་པ་མིན་དང་ཉེས་སྤྱད་དང༌། །འཆལ་པའི་ཚུལ་ཁྲིམས་ལས་དེའི་ལམ། །ཞེས་སོ། །དེ་དག་ཀྱང་ཐམས་ཅད་དུ་གཞི་མཐུན་པ་ནི་མ་ཡིན་ནོ། །ངེས་ཚིག་ནི་དེའི་འགྲེལ་པར་དེ་ལ་ལུས་དང་ངག་མི་སྡོམ་པའི་ཕྱིར་སྡོམ་པ་མ་ཡིན་པའོ། །དམ་པ་རྣམས་ཀྱིས་སྨད་པའི་ཕྱིར་དང་འབྲས་བུ་ཡིད་དུ་མི་འོང་བའི་ཕྱིར་ཉེས་པར་སྤྱད་པར་ཡིན་ནོ། །ཚུལ་ཁྲིམས་ཀྱི་མི་མཐུན་ཕྱོགས་ཡིན་པའི་ཕྱིར་འཆལ་པའི་ཚུལ་ཁྲིམས་ཡིན་ནོ། །ལུས་དང་ངག་གི་ལས་ཡིན་པའི་ཕྱིར་ལས་སོ། །དངོས་ཀྱིས་བསྡུས་པས་ལམ་ཡིན་ནོ་ཞེས་སོ། །གཏོང་བའི་རྒྱུ་ནི་སྡོམ་པ་ཐོབ་པ་དང༌།

ཤི་བ་དང༌། མཚན་གཉིས་ཅིག་ཅར་བྱུང་བ་སྟེ། །སྡོམ་མིན་སྡོམ་པ་ཐོབ་པ་དང༌། །ཤི་དང་མཚན་གཉིས་བྱུང་བ་ལས། །ཞེས་སོ། །རྒྱུ་དེ་དག་མེད་ན་ལས་དེ་དོར་བ་ཙམ་གྱིས་མི་གཏོང་སྟེ། མཛོད་འགྲེལ་ལས། མཚོན་དང་རྒྱ་མི་བྱ་བའི་བསམ་པ་ཐག་པ་ནས་བོར་དུ་ཟིན་ཡང་སྡོམ་པ་མེད་པར་སྡོམ་པ་མ་ཡིན་པ་འཆད་པ་མེད་དེ་གཞི་ཡོངས་སུ་སྤངས་ཀྱང་སྨན་མེད་པར་ནད་རྙིང་མི་ཟློག་པ་བཞིན་ནོ་ཞེས་སོ། །འོ་ན་བསྙེན་གནས་ཀྱི་སྡོམ་པ་ཐོབ་པས་སྡོམ་པ་མ་ཡིན་པ་གཏོང་ངམ་མི་གཏོང་ཞེ་ན། མཛོད་འགྲེལ་ལས། སྡོམ་པ་མ་ཡིན་པ་ཅན་གང་ཞིག་བསྙེན་གནས་ཀྱི་སྡོམ་པ་ནོད་ན་ཅི་འདི་སྡོམ་པ་དེ་ལས་ཡང་སྡོམ་པ་མ་ཡིན་པར་འགྱུར་རམ་འོན་ཏེ་སྡོམ་པ་ཡང་མ་ཡིན་སྡོམ་པ་མ་ཡིན་པ་ཡང་མ་ ༼༣༣༨༽ ཡིན་པ་ཞིག་ཏུ་འགྱུར་ཞེ་ན། ཁ་ཅིག་ན་རེ་གཏན་དུ་གཏོང་བའི་བསམ་པ་མེད་པའི་ཕྱིར་སྡོམ་པ་མ་ཡིན་པར་འགྱུར་ཏེ། ལྕགས་ཀྱི་ཐུ་ལུམ་འབར་བ་ཡང་སྔོན་པོར་འགྱུར་བ་བཞིན་ནོ་ཞེས་ཟེར་རོ། །གཞན་དག་ན་རེ། དེ་ཐོབ་པ་ནི་རྣམ་པར་རིག་བྱེད་ལ་རག་ལས་པའི་ཕྱིར་སྦྱོར་བ་མི་བྱེད་ན་མི་འགྱུར་རོ་ཞེས་ཟེར་རོ་ཞེས་བཤད་དོ། །བར་མའི་དགེ་མི་དགེ་སྐྱེ་བའི་རྟེན་ནི་གླིང་གསུམ་གྱི་མི་དང་འདོད་ཁམས་ཀྱི་ལྷ་ཡིན་ནོ། །གཞན་ལ་ཡང་ཡོད་པ་སྲིད་དོ། །ངོ་བོ་ནི་སྡོམ་པ་ཡང་མ་ཡིན་སྡོམ་མིན་ཡང་མ་ཡིན་པའི་དགེ་བ་དང་མི་དགེ་བ་སྟེ། དཔེར་ན་ཟླ་བ་གཅིག་དེ་བཞིན་གཤེགས་པའི་སྐུ་གཟུགས་ལ་ཉིན་རེ་བཞིན་དུ་ཕྱག་གསུམ་འཚལ་བ་དམ་བཅས་པའམ་སྲོག་ཆགས་འགའ་ཞིག་ལ་དབྱུག་པ་བརྡེག་པར་དམ་བཅས་པ་ལྟ་བུའོ། །གཏོང་བའི་རྒྱུ་ནི་དད་པའམ། ཉོན་མོངས་པའི་ཤུགས་ཆད་པ་དང༌། ཁས་བླངས་རྫོགས་པ་དང༌། ཇི་ལྟར་དམ་བཅས་ལྟར་གྱི་བྱ་བ་དེ་མ་གྲུབ་པ་དང༌། དོན་ཆད་པ་ཞེས་བྱ་བ་སྦྱིན་རྫས་སམ་ཡུལ་སྐུ་གཟུགས་ལ་སོགས་པ་མེད་པར་གྱུར་པ་དང༌། ཚེ་འཕོས་པ་རྣམས་ཀྱིས་བར་མའི་དགེ་མི་དགེ་གཉིས་ཀ་གཏོང་ལ། དགེ་བའི་རྩ་བ་ཆད་པས་ཀྱང་བར་མའི་དགེ་བ་གཏོང་སྟེ།

བར་མ་ཤུགས་བླངས་བྱ་བ་དང༌། །དོན་ཚེ་རྩ་བ་ཆད་པ་ལས། །ཞེས་སོ། །བཟོད་པའི་ངོ་བོ་ནི་གནོད་བྱེད་ཀྱིས་སེམས་མི་འཁྲུགས་པས་ན་མི་མཇེད་པ་དང༌། སྡུག་བསྔལ་ལ་ཇི་མི་སྙམ་པ་དང༌། དེ་ཁོ་ན་ཉིད་ཤེས་པ་ཆོས་ལ་ངེས་པར་རྟོག་པའི་བཟོད་པ་སྟེ་གསུམ་མོ། །རྒྱུ་ནི་སྙིང་རྗེ་དང༌། ཚུལ་ཁྲིམས་ཀྱི་ཆོས་ལེན་པ་དང༌། བཟོད་པ་སྟོན་པའི་ ༼༣༣༩༽ ཆོས་ལ་ཐོས་པ་ཆུབ་པར་བྱེད་པ་སྟེ། ཆོས་གཉིས་ལ་བརྟེན་པའོ། །འབྲས་བུ་ནི་མདོ་ལས། བཟོད་པ་ལ་ཕན་ཡོན་ལྔ་སྟེ། འཁོན་མི་མང་བ་ཡིན། དབྱེ་ན་མི་མང་བ་ཡིན། བདེ་བ་དང༌། ཡིད་བདེ་བ་མང་བ་ཡིན། འབྱོར་པ་མེད་པར་འཆི་བའི་དུས་བྱེད་པ་ཡིན། ལུས་ཞིག་ནས་ཀྱང་བདེ་འགྲོ་མཐོ་རིས་ཀྱི་འཇིག་རྟེན་དག་ཏུ་སྐྱེ་བར་འགྱུར་རོ། །ཞེས་གསུངས་པའི་ཕན་ཡོན་ལྔ་ཡང་དག་པར་བཤད་པ་དེ་ཐོབ་པའོ། །ལས་ནི། བཟོད་པ་གསུམ་པོ་དེ་ནི་རང་གཞན་གཉིས་ཀྱི་དོན་བྱེད་དེ། གང་ཞིག་ཕ་རོལ་འཁྲུགས་ཤེས་ནས། །བདག་ཉིད་དེ་ལ་ཉེར་ཞི་བ། །དེ་ནི་བདག་དང་ཕ་རོལ་དང༌། །གཉིས་པོ་དག་གི་དོན་བྱེད་དོ། །ཞེས་བཤད་པ་ལྟ་བུའོ། །ལྡན་པ་ནི། བཟོད་པ་ནི་དཀའ་ཐུབ་ཀྱི་གཙོ་བོ་ཡིན་པས་དེ་དང་ཀུན་ཏུ་ལྡན་ཏེ། བཟོད་པ་ནི་མཆོག་ཅེས་བཤད་པ་ལྟ་བུའོ། །འཇུག་པ་ལ་རྟེན་གྱི་འཇུག་པ་ནི་བཟོད་པ་དང་ལྡན་པ་དེ་ལ་ཡོད་དོ། །དབྱེ་བའི་འཇུག་པ་ནི་བཟོད་པ་དེ་ནི་མི་མཇེད་པ་ལ་སོགས་པ་རྣམ་པ་གསུམ་དུ་འདོད་དོ། །བརྩོན་འགྲུས་ཀྱི་ངོ་བོ་ནི་དགེ་བ་ལ་ཡང་དག་པའི་དོན་གྱི་ཆེད་དུ་སྤྲོ་བའོ། །རྒྱུ་ནི་དགེ་བ་ལ་ཡིད་ཆེས་པའི་དད་པ་དང༌། དགེ་བ་དོན་དུ་གཉེར་བའི་འདུན་པ་ལ་བརྟེན་པའོ། །འབྲས་བུ་ནི་དྲན་པ་དང་ཏིང་ངེ་འཛིན་ལ་སོགས་པའི་ཡོན་ཏན་འཕེལ་བའོ། །ལས་ནི་ཀུན་ལས་ཉོན་མོངས་པའི་གཉེན་པོ་བྱེད་པ་སྟེ། བརྩོན་འགྲུས་བརྩམས་པ་ནི་སྡིག་པ་མི་དགེ་བའི་ཆོས་རྣམས་དང་མ་འདྲེས་པས་བདེ་བར་གནས་སོ་ཞེས་གསུངས་པ་ལྟ་བུའོ། །ལྡན་པ་ནི་མ་ཆགས་པ་དང་ཞེ་སྡང་མེད་པ་ལ་སོགས་པའི་ཡོན་ཏན་

༼༣༤༠༽ དང་ལྡན་པའོ། །འཇུག་པ་ལ་རྟེན་གྱི་འཇུག་པ་ནི་བརྩོན་འགྲུས་བརྩམས་པ་དེ་དག་ལ་ཡོད་དོ། །དབྱེ་བའི་འཇུག་པ་ནི་རྣམ་ཤེས་ལྔ་དང་མཚུངས་ལྡན་གྱི་བརྩོན་འགྲུས་ལྔ་ནི་དབང་པོ་གཟུགས་ཅན་ལ་བརྟེན་པས་ན་ལུས་ཀྱི་བརྩོན་འགྲུས་ཏེ། དེ་ནི་དབང་པོའི་སྒོ་བསྡམས་ཏེ་གནས་པ་ན་ཚུལ་ཁྲིམས་ཀྱི་བསླབ་པ་ཡིན་ཞིང༌། སེམས་ཀྱི་བརྩོན་འགྲུས་ནི་སེམས་དང་ཤེས་རབ་གཉིས་ཏེ། བདུན་པོ་དེ་དག་རྟག་ཏུ་བྱེད་པ་དང་གུས་པར་བྱེད་པའོ། །གཞན་དུ་གོ་ཆ་དང༌། སྦྱོར་བ་དང༌། ཆོག་པར་མི་འཛིན་པའི་བརྩོན་འགྲུས་གསུམ་དུའང་བཤད་དོ། །བསམ་གཏན་གྱི་ངོ་བོ་ནི་སེམས་ནང་དུ་རྩེ་གཅིག་ཏུ་གནས་པའོ། །རྒྱུ་ནི་ཏིང་ངེ་འཛིན་གྱི་དམིགས་པ་མ་བརྗེད་པའི་དྲན་པ་དང་ཏིང་ངེ་འཛིན་ལ་སྤྲོ་བའི་བརྩོན་འགྲུས་ལ་བརྟེན་པའོ། །འབྲས་བུ་ནི་བདེ་བ་སྐྱེད་པར་བྱེད་པ་སྟེ། བསམ་གཏན་གྱི་འབྲས་བུ་ནི་གཟུགས་ཁམས་ལ་སོགས་པ་སྡུག་བསྔལ་གྱིས་གནོད་པ་མེད་པར་སྐྱེ་བའི་ཕྱིར་རོ། །ལས་ནི་མངོན་པར་ཤེས་པ་དང༌། འཕགས་པ་དང༌། ལྷ་དང༌། ཚངས་པའི་གནས་པ་ལ་དབང་སྒྱུར་བའོ། །ལྡན་པ་ནི་ཆོས་རྣམས་ཀྱི་གཙོ་བོ་དང་ལྡན་པ་སྟེ། ཆོས་ཐམས་ཅད་ཀྱི་གཙོ་བོ་ནི་ཏིང་ངེ་འཛིན་ཏོ་ཞེས་གསུངས་པ་ལྟ་བུའོ། །འཇུག་པ་ལ་རྟེན་གྱི་འཇུག་པ་ནི་བསམ་གཏན་དང་ལྡན་པ་དེ་དག་ལ་ཡོད་དོ། །དབྱེ་བའི་འཇུག་པ་ནི་རྟོག་པ་དང་བཅས་ཤིང་དཔྱོད་པ་དང་བཅས་པ་དང༌། རྟོག་པ་མེད་ལ་དཔྱོད་པ་ཙམ་དང༌། རྟོག་པ་ཡང་མེད་ལ་དཔྱོད་པ་ཡང་མེད་པ་སྟེ་གསུམ་མམ། ཡང་ན་བསམ་གཏན་དང་པོ་གཉིས་དགའ་བ་དང་ལྡན་པ། གསུམ་ ༼༣༤༡༽ པ་སེམས་དང་ལྡན་པ། བཞི་པ་ལ་སོགས་པ་ནི་བཏང་སྙོམས་དང་ལྡན་པ་ཞེས་བྱ་སྟེ་གསུམ་མོ། །གཞན་དུ་བདེ་བར་གནས་པའི་བསམ་གཏན་དང༌། ཡོན་ཏན་མངོན་པར་བསྒྲུབ་པའི་བསམ་གཏན་དང༌། སེམས་ཅན་གྱི་དོན་སྒྲུབ་པའི་བསམ་གཏན་དང་གསུམ་དུའང་བཤད་དོ། །ཤེས་རབ་ཀྱི་ངོ་བོ་ནི་ཤེས་བྱ་སྟེ་སྤྱིར་བསླབ་པ་གསུམ་དང་ཁྱད་པར་དུ་ཐེག་ཆེན་གྱིས་བསྡུས་པ་རྣམས་ཡང་དག་པར་ཕྱིན་ཅི་མ་ལོག་པར་རབ་ཏུ་རྣམ་པར་འབྱེད་པའོ། །རྒྱུ་ནི་ཏིང་ངེ་འཛིན་ལ་བརྟེན་ཏོ། །འབྲས་བུ་ནི་འཇིག་རྟེན་པའི་ཤེས་རབ་ཀྱིས་ཀུན་ནས་ཉོན་མོངས་པ་མགོ་གནོན་འཇིག་རྟེན་ལས་འདས་པ་དམན་པ་ས་བདུན་པའི་བར་གྱིས་དངོས་སུ་སྤོང༌།

འཇིག་རྟེན་ལས་འདས་པ་ཆེན་པོ་ས་བརྒྱད་པ་ཡན་ཆད་ཀྱིས་བག་ཆགས་དང་བཅས་པ་ལས་ཤིན་ཏུ་གྲོལ་བའོ། །འགྲེལ་ཆེན་མཁན་པོ་ནི་འཇིག་རྟེན་པའི་ཤེས་རབ་ཀྱིས་ཉོན་མོངས་པ་འཇིག་པར་བྱེད། འཇིག་རྟེན་ལས་འདས་པ་དམན་པ་ཉན་རང་གི་ཤེས་རབ་ཀྱིས་ཉོན་སྒྲིབ་སྤོང་བར་བྱེད། འཇིག་རྟེན་ལས་འདས་པ་ཆེན་པོ་ཐེག་ཆེན་གྱི་ཤེས་རབ་ཀྱིས་ཉོན་སྒྲིབ་ཤེས་སྒྲིབ་གཉིས་ཀ་སྤོང་བར་བྱེད་ཅེས་འཆད་དོ། །ལས་ནི་ཤེས་རབ་ཀྱིས་འཚོ་བ་བླ་ན་མེད་པས་འཚོ་བ་དང་ཆོས་ལེགས་པར་བཤད་པའོ། །ལྡན་པ་ནི་ཆོས་རྣམས་ཀྱི་ནང་ནས་ཤེས་རབ་མཆོག་ཡིན་ཏེ། ཤེས་རབ་ནི་ཆོས་ཐམས་ཅད་ཀྱི་མཆོག་གོ་ཞེས་གསུངས་པ་ལྟ་བུའོ། །འཇུག་པ་ལ་རྟེན་གྱི་འཇུག་པ་ནི་ཤེས་རབ་ཅན་དེ་དག་ལ་ཡོད་དོ། །དབྱེ་བ་ནི་འཇིག་རྟེན་པ་དང་འཇིག་རྟེན་ལས་འདས་པ་དམན་པ་དང༌། 

༼༣༤༢༽ འཇིག་རྟེན་ལས་འདས་པ་ཆེན་པོ་སྟེ་གསུམ་མོ། །གཞན་དུ་ཀུན་རྫོབ་དང༌། དོན་དམ་པའི་བདེན་པ་ལ་དམིགས་པ་དང༌། སེམས་ཅན་དོན་བྱེད་དེ་གསུམ་དུ་བཤད་དོ། །བསྡུ་བ་ནི་དཀར་པོའི་ཆོས་སྦྱིན་སོགས་ཀུན་ལ་རྣམ་པར་གཡེངས་པ་ནི་སྦྱིན་པ་དང་ཡང་དག་པར་བླངས་པའི་ཚུལ་ཁྲིམས་གཉིས་ཀྱིས་བསྡུས་སོ། །མཉམ་པར་བཞག་པ་ནི་བསམ་གཏན་དང༌། ཡང་དག་པ་ཇི་ལྟ་བ་བཞིན་དུ་ཤེས་པ་སྒོམ་བྱུང་གི་ཤེས་རབ་གཉིས་ཀྱིས་བསྡུས་སོ། །མཉམ་པར་བཞག་མ་བཞག་གཉིས་ཀ་ནི་བཟོད་པ་དང་བརྩོན་འགྲུས་གཉིས་ཀྱིས་བསྡུས་ཏེ། ཆོས་ལ་ངེས་པར་སེམས་པའི་བཟོད་པ་མཉམ་པར་བཞག་པ་ཡིན་ཞིང༌། བཟོད་པ་གཞན་གཉིས་མ་བཞག་པ་ཡིན་ལ། བརྩོན་འགྲུས་ནི་གཉིས་ཀའི་གྲོགས་ཡིན་པའི་ཕྱིར་རོ། །མི་མཐུན་ཕྱོགས་སྤོང་བ་ལ་དྲུག་ལས། སྦྱིན་པའི་མི་མཐུན་ཕྱོགས་སྤོང་བ་ནི་ཆགས་པ་བདུན་སྤོང་བ་སྟེ། བདུན་པོ་གང་ཞེ་ན། སེར་སྣ་མངོན་གྱུར་གྱིས་ལོངས་སྤྱོད་ལ་ཆགས་པ་དང༌། ཕྱི་བཤོལ་ལ་ཆགས་པ་དང༌། དེ་ཙམ་གྱིས་ཆོག་པར་འཛིན་པ་ལ་ཆགས་པ་དང༌། ལན་ལ་རེ་བ་ལ་ཆགས་པ་དང༌། རྣམ་པར་སྨིན་པ་ལ་ཆགས་པ་དང༌། མི་མཐུན་ཕྱོགས་སེར་སྣའི་བག་ལ་ཉལ་མ་བཅོམ་པའི་ཕྱིར་མི་མཐུན་ཕྱོགས་ལ་ཆགས་པ་དང༌། རྣམ་པར་གཡེང་བ་ལ་ཆགས་པའོ། །རྣམ་པར་གཡེང་བ་ནི་གཉིས་ཏེ། ཐེག་དམན་ལ་དགའ་བ་ཡིད་ལ་བྱེད་པའི་གཡེང་བ་དང༌། འཁོར་གསུམ་དུ་རྟོག་པ་རྟོག་པའི་གཡེང་བའོ། །དེ་ལྟ་བུའི་ཆགས་པ་བདུན་པོ་དེའི་ ༼༣༤༣༽ གཉེན་པོར་བྱང་ཆུབ་སེམས་དཔའི་སྦྱིན་པ་ནི་ལོངས་སྤྱོད་ལ་མ་ཆགས་ཤིང༌། ཕྱི་བཤོལ་ལ་མི་ཆགས་ལ། ཆོག་པར་འཛིན་པ་ལ་ཆགས་པ་མེད་ཅིང༌། ལན་ལ་རེ་བ་ལ་ཆགས་པ་ཉིད་ཀྱང་མ་ཡིན་ཏེ། ཡང་རྣམ་པར་སྨིན་པ་ལ་རེ་བ་ལ་མ་ཆགས་ཤིང༌། མི་མཐུན་ཕྱོགས་ལ་མི་ཆགས་ལ། རྣམ་པར་གཡེང་བ་ལ་ཆགས་པ་མེད་དོ། །ཕར་ཕྱིན་ལྷག་མ་རྣམས་ཀྱང་དེ་བཞིན་དུ་རིག་པར་བྱ་སྟེ། ཁྱད་པར་ནི་ཆགས་པ་དང་པོ་ཉོན་མོངས་པ་མངོན་གྱུར་གྱིས་འཆལ་པའི་ཚུལ་ཁྲིམས་ལ་སོགས་པ་ལ་ཆགས་པའོ། །བག་ལ་ཉལ་མ་སྤངས་པ་ནི་ལྔ་པོའི་མི་མཐུན་ཕྱོགས་ཀྱི་བག་ལ་ཉལ་མ་བཅོམ་པའོ། །ཡོན་ཏན་གྱི་བསྔགས་པ་ལ་གཉིས་ཏེ།

སྤྱི་དང༌། ཁྱད་པར་དུ་བསྔགས་པའོ། །དང་པོ་ལ་གསུམ་སྟེ། རྒྱ་ཆེ་བ་དང༌། རྣམ་པར་དག་པ་དང༌། མཆོག་ཏུ་གྱུར་པའི་ཡོན་ཏན་ནོ། །དང་པོ་ལ་གཉིས་ལས། རྒྱས་པར་བཤད་པ་ནི་ཚིགས་སུ་བཅད་པ་དྲུག་ལས་ཐམས་ཅད་ཀྱི་རྐང་པ་བཞི་བཞིས་རིམ་པ་ལྟར་དངོས་པོ་རྒྱ་ཆེ་བ་དང༌། ཀུན་སློང་ཟང་ཟིང་མེད་པ་དང༌། འབྲས་བུ་དོན་ཆེ་བ་དང༌། དུས་ཟད་མི་ཤེས་པ་བཞི་བཞི་སྟོན་ཏེ། སྦྱིན་པ་ལ་རྒྱ་ཆེ་བ་ནི་སངས་རྒྱས་སྲས་རྣམས་སློང་བ་དང་ཕྲད་ན་རང་གི་སྲོག་ཀྱང་རྟག་ཏུ་ཐེ་ཚོམ་མེད་པར་གཏོང་ན་ཕྱི་རོལ་གྱི་དངོས་པོ་ལྟ་ཅི་སྨྲོས་ཏེ། ཕར་ཕྱིན་བསྡུས་པ་ལས། ཤ་ལ་དོན་གཉེར་ཤ་འདི་བཀུར་བར་གྱིས། །རྐང་འདོད་སེམས་ཅན་རྐང་ཡང་བྲུས་ཏེ་ཁྱེར། །བདག་གི་ལུས་འདི་འདི་ལྟར་བཀུར་བ་ཡང༌། །འཇིག་རྟེན་དོན་ན་ཕྱི་རོལ་སྨྲོས་ ༼༣༤༤༽ ཅི་དགོས། །ཞེས་པའམ། སློབ་དཔོན་མ་ཁོལ་གྱིས། ཉིད་ཀྱིས་ཤ་ཡང་བཏང་གྱུར་ན། །དངོས་པོ་གཞན་ལྟ་སྨྲོས་ཅི་འཚལ། །ཞེས་བཤད་པ་བཞིན་ནོ། །ཟང་ཟིང་མེད་པ་ནི་སྙིང་རྗེའི་སྟོབས་ཀྱིས་སྦྱིན་པ་བཏང་ཡང་གཞན་ལེན་པ་པོ་ལ་ལན་ཡང་མི་རེ་འདོད་པའི་འབྲས་བུ་ཕྱི་མའི་ལོངས་སྤྱོད་ཕུན་སུམ་ཚོགས་པའང་དོན་དུ་མི་གཉེར་བའོ། །དོན་ཆེ་བ་ནི་སྦྱིན་པ་དེ་ཉིད་ཀྱིས་ཀྱང་སྐྱེ་བོ་ཐམས་ཅད་རང་རང་གི་སྐལ་པ་ཇི་ལྟ་བ་བཞིན་དུ་བྱང་ཆུབ་གསུམ་ལ་བཀོད་པའོ། །མི་ཟད་པ་ནི་འཇིག་རྟེན་པའི་སྦྱིན་པ་ནི་གནས་སྐབས་ཀྱི་འབྲས་བུ་སྤྱད་པས་ཟད་ཅིང༌། ཉན་རང་རྣམས་ཀྱི་ཡང་ཕུང་པོ་ལྷག་མེད་དུ་ཟད་པར་འགྱུར་གྱི་བྱང་ཆུབ་སེམས་དཔའི་སྦྱིན་པ་ནི་རྣམ་པར་མི་རྟོག་པའི་ཡེ་ཤེས་ཀྱིས་ཡོངས་སུ་ཟིན་པས་འཇིག་རྟེན་མ་སྟོངས་ཀྱི་བར་དག་ན་མི་ཟད་པར་གཞག་གོ །ཚུལ་ཁྲིམས་ལ་རྒྱ་ཆེ་བ་ནི་ཕར་ཕྱིན་དྲུག་གི་མི་མཐུན་ཕྱོགས་སྤོང་བ་སྡོམ་པའི་ཚུལ་ཁྲིམས་དང༌། བརྩོན་པའི་རང་བཞིན་དགེ་བ་ཆོས་སྡུད་དང༌། སེམས་ཅན་དོན་བྱེད་ཀྱི་ཚུལ་ཁྲིམས་ཏེ་གསུམ་མོ། །ཟང་ཟིང་མེད་པ་ནི་ཚུལ་ཁྲིམས་ཀྱི་འབྲས་བུ་རང་གི་དོན་དུ་མཐོ་རིས་མངོན་པར་མི་འདོད་ཅིང༌།

མཐོ་རིས་ཡང་དག་པར་ཐོབ་ཀྱང་དེ་སྒྱུ་མ་ལྟ་བུར་མཐོང་བའི་སྒོ་ནས་དེ་ལ་ཆགས་པ་མི་སྐྱེད་པའོ། །བཟོད་པ་ལ་རྒྱ་ཆེ་བ་ནི་ཤིན་ཏུ་དཀའ་བ་བཟོད་པ་ནི་སྡུག་བསྔལ་ལ་ཇི་མི་སྙམ་པའི་བཟོད་པ་ཡིན་ལ། དེ་བཞིན་མི་ཡི་གནོད་ཀུན་བཟོད། །ཅེས་པ་ནི་གནོད་བྱེད་ལ་མི་མཇེད་པའི་བཟོད་པའོ། །ཟང་ཟིང་མེད་པ་ནི་བཟོད་པའི་འབྲས་བུ་མཐོ་རིས་དོན་དུ་ ༼༣༤༥༽ གཉེར་བས་མ་ཡིན་པ་དང༌། བཟོད་པ་བྱེད་པ་དེ་ཡང་གནོད་ལན་མི་ནུས་པས་མིན་ལ། དེ་བས་ཀྱང་ཆེ་བའི་གནོད་པ་བྱས་ཀྱིས་དོགས་པའི་འཇིགས་པས་མ་ཡིན། བཟོད་པ་བྱས་ན་ནམ་ཞིག་ཕན་འདོགས་སམ་སྙམ་དུ་ལྟ་བས་ཀྱང་མིན་ནོ། །བརྩོན་འགྲུས་ལ་རྒྱ་ཆེ་བ་ནི་གོ་ཆ་དང་སྦྱོར་བའི་བརྩོན་འགྲུས་འཇིག་རྟེན་པ་དང་ཉན་རང་གི་བས་ལྷག་པས་དཔེ་མེད་བྱས་ཞེས་བྱ་བར་མངོན་ནོ། །སློབ་དཔོན་བཙུན་པ་ནི་ཚིག་རྐང་དང་པོས་གོ་ཆ། གཉིས་པས་སྦྱོར་བའི་བརྩོན་འགྲུས་བསྟན་པར་བཞེད་དོ། །ཟང་ཟིང་མེད་པ་ནི་བྱང་ཆུབ་སེམས་དཔའ་རང་དང་གདུལ་བྱ་གཞན་གྱི་ཉོན་མོངས་པའི་ཚོགས་ཐམས་ཅད་གཞོམ་པ་དང༌། བྱང་ཆུབ་དམ་པ་ཐོབ་པར་བྱ་བའི་ཕྱིར་བརྩོན་འགྲུས་རྩོམ་པར་བྱེད་ཀྱི་རྙེད་བཀུར་ལ་སོགས་པའི་ཕྱིར་མ་ཡིན་པའོ། །བསམ་གཏན་ལ་རྒྱ་ཆེ་བ་ནི་དཔའ་བར་འགྲོ་བ་ལ་སོགས་པའི་ཏིང་ངེ་འཛིན་མང་པོ་དང་ལྡན་པའི་བསམ་གཏན་རྣམ་པ་བཞི་པོ་ཐམས་ཅད་སྒྲུབ་པའོ། །ཟང་ཟིང་མེད་པ་ནི་བསམ་གཏན་གྱི་བདེ་བ་ཕུལ་དུ་ཕྱིན་པས་གནས་པ་སྟེ། དེ་ཐོབ་ཀྱང་དེ་ལ་མ་ཆགས་པར་སྙིང་རྗེ་ཆེན་པོའི་སྟོབས་ཀྱིས་སྐྱེ་བ་དམན་པ་འདོད་ཁམས་ཀྱི་ལུས་ལ་བརྟེན་ནས་སེམས་ཅན་གྱི་དོན་རྒྱ་ཆེན་པོ་བྱེད་པའོ། །ཤེས་རབ་ལ་རྒྱ་ཆེ་བ་ནི་དེ་ཁོ་ན་ཉིད་ཆོས་ཉིད་དོན་དམ་པ་དང༌། ཆོས་ཅན་ཀུན་རྫོབ་ཀྱིས་བསྡུས་པའི་ཤེས་བྱ་གང་ཡིན་པ་མཐའ་དག་རྣམ་པ་ཀུན་ཏུ་ཤེས་སོ། །ཟང་ཟིང་མེད་པ་ནི་མྱ་ངན་ལས་འདས་པ་ལ་ཡང་བློ་ཡིས་ཆགས་པ་རབ་ཏུ་མི་བསྐྱེད་དེ། རང་དོན་དུ་དེའང་མི་འདོད་ན་འཁོར་བའི་བདེ་བ་ལ་ཆགས་པ་ལྟ་སྨྲོས་

༼༣༤༦༽ ཀྱང་ཅི་དགོས་ཞེས་པའོ། །འདི་ནི་ཡེ་ཤེས་ཡིན་པས་ཐབས་སེམས་ཅན་ལ་སྙིང་རྗེས་ཡོངས་སུ་ཟིན་པས་མི་ཟད་དོ། །དོན་བསྡུ་བ་ནི་དེ་ལྟར་སྦྱིན་པ་ལ་སོགས་པ་དྲུག་པོ་ཐམས་ཅད་ཀྱི་ཡོན་ཏན་ནི་རྒྱ་ཆེ་བ་དང༌། ཟང་ཟིང་མེད་པ་དང༌། དོན་ཆེ་བ་དང༌། མི་ཟད་པ་སྟེ་བཞི་བཞིར་རིག་པར་བྱའོ་ཞེས་ཏེ་བཤད་ཟིན་ཏོ། །རྣམ་པར་དག་པའི་ཡོན་ཏན་ལ་དྲུག་ལས། སྦྱིན་པའི་ཡོན་ཏན་ནི་སློང་བ་པོ་རྣམས་སྦྱིན་པ་པོ་མཐོང་བ་དགའ་བ་དང༌། དེ་ལས་རང་གི་འདོད་པ་རྫོགས་པར་ཐོབ་ན་དགའ་བ་དང༌། དེ་གཉིས་མེད་ན་མི་དགའ་བ་དང༌། དེ་གཉིས་ཡོད་པར་སྨོན་པ་དེ་དག སྦྱིན་པ་པོ་བྱང་ཆུབ་སེམས་དཔའ་བརྩེ་བ་དང་ལྡན་པ་དེས་སློང་བ་མཐོང་བ་དང༌། དེའི་བསམ་པ་རྫོགས་པ་གཉིས་ཀྱིས་དགའ་བ་དང༌། དེ་གཉིས་མེད་ན་མི་དགའ་བ་དང༌། དེ་གཉིས་ཡོད་པར་སྨོན་པ་རྣམས་སློང་བ་པོའི་དེ་དག་བས་ཀྱང་ཆེས་ལྷག་པར་ལྡན་པས་རྟག་ཏུ་ཟིལ་གྱིས་གནོན་ཏེ། སྐྱེས་རབས་ལས། སྐྱེ་བོ་མཛའ་བཤེས་བྱེས་ནས་འོངས་པ་དག །མཐོང་བར་གྱུར་པས་དགའ་བའི་མིག་བགྲད་བཞིན། །སློང་བའི་ཚིག་ནི་གཏམ་སྙན་ཐོས་བཞིན་དགའ། །བྱིན་ནས་དགའ་བ་སློང་བ་བས་ཀྱང་ལྷག །ཅེས་པ་དང༌། ཕར་ཕྱིར་བསྡུས་པ་ལས། སློང་བ་འོངས་པ་མཐོང་ན་ཆེ་བ་རྣམས། །ཉོན་མོངས་མི་དགའ་རྣམ་པར་སྲབས་གྱུར་པས། །དགའ་བའི་སྟོན་མོ་ཆེན་པོ་བྱུང་བ་པས། །སློང་བ་མངོན་དུ་འོངས་ལ་དེ་དག་དགའ། །ཞེས་པ་ལྟར་རོ། །ཚུལ་ཁྲིམས་རྣམ་པར་དག་པ་ནི་མི་དགེ་བ་བཅུ་སྤོང་བ་སྟེ། དེ་ལ་སྤྱི་དོན་དང༌། གཞུང་ ༼༣༤༧༽ དོན་གཉིས་ལས། དང་པོ་ལ་གསུམ་སྟེ། སྤང་བྱ་མི་དགེ་བ་བཅུ་དང༌། གཉེན་པོ་དགེ་བ་བཅུ་དང༌། དེ་གཉིས་ཀྱི་སྟོབས་ཀྱི་ཁྱད་པར་རོ། །དང་པོ་ལ་བདུན་ཏེ། སོ་སོའི་ངོ་བོ། གྲངས་ངེས། གོ་རིམ་ངེས་པ། ངེས་ཚིག ལས་དང་ལམ་གང་གིས་བསྡུས་པ། ཁམས་དང་འགྲོ་བ་གང་ན་ཡོད་པའི་ཚུལ། འབྲས་བུའི་ཁྱད་པར་རོ། །དང་པོ་ལ་སྲོག་གཅོད་པའི་ངོ་བོ་ནི། མོད་ལས།

སྲོག་གཅོད་པ་ནི་བསམས་བཞིན་དུ། །མ་ནོར་པར་ནི་གཞན་བསད་པའོ། །ཞེས་བཤད་པས་ཀུན་སློང་གསོད་འདོད་ཀྱི་བསམས་པས་གཞི་མ་ནོར་བར་སེམས་ཅན་གཞན་བསད་པས་དེའི་སྲོག་གི་དབང་པོ་འགགས་པ་ན་ལས་ཀྱི་ལམ་གྱི་དངོས་གཞི་འབྱུང་ངོ༌། །བསད་བྱ་དང་བདག་ཉིད་དུས་མཉམ་དུ་ཤི་བའམ་བདག་ཉིད་བསད་བྱའི་སྔར་ཤི་ན་ལས་ཀྱི་ལམ་གྱི་དངོས་གཞི་མི་འབྱུང་སྟེ། སྔ་དང་མཉམ་དུ་ཤི་བ་ལ། །དངོས་མེད་ལུས་གཞན་སྐྱེས་ཕྱིར་རོ། །ཞེས་སོ། །མ་བྱིན་པར་ལེན་པའི་ངོ་བོ་ནི། མ་བྱིན་ལེན་པ་གཞན་གྱི་ནོར། །མཐུ་དང་འཇབ་བུས་བདག་གིར་བྱེད། །ཅེས་པས་གཞན་གྱི་ནོར་ལ་གཞན་གྱི་ནོར་དུ་འདུ་ཤེས་བཞིན་དུ་མཐུའམ་འཇབ་བུས་བདག་གིར་བྱེད་པའོ། །མཛོད་འགྲེལ་ལས། མཆོད་རྟེན་ལས་ཕྲོགས་པ་ནི་སངས་རྒྱས་ལས་མ་བྱིན་པར་བླངས་པ་ཡིན་ཏེ། བཅོམ་ལྡན་འདས་ཡོངས་སུ་མྱ་ངན་ལས་འདས་པའི་ཚེ་དེ་དག་ཐམས་ཅད་ཡོངས་སུ་བཟུང་བའི་ཕྱིར་རོ། །གཞན་དག་ན་རེ་སྲུང་མ་གང་དག་ཡིན་པ་ལས་སོ་ཞེས་ཟེར་རོ། །བདག་པོ་མེད་པའི་གཏེར་རྐུས་ན་ནི་ཡུལ་གྱི་བདག་པོ་ལས་སོ། །ཤི་བའི་ནོར་ ༼༣༤༨༽ ཕྲོགས་ན་ལས་བྱས་པ་ཞིག་ཡིན་ན་ནི་མཚམས་ཀྱི་ནང་དུ་གཏོགས་པ་རྣམས་ལས་སོ། །མ་བྱས་པ་ཞིག་ཡིན་ན་ནི་སངས་རྒྱས་ཀྱི་སློབ་མ་ཐམས་ཅད་ལས་སོ་ཞེས་བཤད་དོ། །འདོད་ལོག་གི་ངོ་བོ་ནི། བགྲོད་མིན་བགྲོད་པར་འདོད་པ་ཡིས། །ལོག་པར་གཡེམ་པ་རྣམ་པ་བཞི། །ཞེས་པས་བགྲོད་བྱ་མ་ཡིན་པ་མ་ལ་སོགས་པ་དང༌། ཡན་ལག་མ་ཡིན་པ་ཁ་ལ་སོགས་པ་དང༌། གནས་མ་ཡིན་པ་མཆོད་རྟེན་གྱི་དྲུང་ལ་སོགས་པ་དང༌། དུས་མ་ཡིན་པ་སྦྲུམ་མ་ལ་སོགས་པ་རྣམས་ལ་གཞི་མ་ནོར་བར་འཁྲིག་པ་སྤྱོད་པའོ། །མཛོད་འགྲེལ་ལས། གལ་ཏེ་གཞན་གྱི་ཆུང་མ་ཡིན་པའི་འདུ་ཤེས་ཀྱིས་གཞན་ཞིག་གི་གན་དུ་སོང་ན་ཁ་ཅིག་ན་རེ་གཞན་གྱི་ཆུང་མ་ལ་སྦྱོར་བ་བྱས་པའི་ཕྱིར་དང༌། དངོས་པོ་ཡང་ཡོངས་སུ་ལོངས་སྤྱོད་པའི་ཕྱིར་འགྱུར་རོ་ཞེས་ཟེར་རོ། །གཞན་དག་ན་རེ་སྦྱོར་བ་གཞན་དུ་བྱས་པའི་ཕྱིར་མི་འགྱུར་ཏེ་སྲོག་བཅད་པ་བཞིན་ནོ་ཞེས་ཟེར་རོ་ཞེས་བཤད་དོ། །བརྫུན་དུ་སྨྲ་བའི་ངོ་བོ་ནི། །བརྫུན་ཚིག་འདུ་ཤེས་གཞན་བསྒྱུར་བའི། །ཚིག་དོན་མངོན་པར་གོ་བའོ། །ཞེས་པས་མཐོང་བ་ལ་མ་མཐོང་ཞེས་པ་ལྟ་བུ་ཞིག་ཕ་རོལ་གྱིས་གོ་བར་སྨྲས་པའོ། །མཛོད་འགྲེལ་ལས།

མངོན་པར་མ་གོ་ན་ཅིར་འགྱུར་ཞེ་ན། ཚིག་ཀྱལ་བར་འགྱུར་ཞེས་སོ། །ཕྲ་མ་ནི། ཕྲ་མ་ཕ་རོལ་དབྱེ་བའི་ཕྱིར། །ཉོན་མོངས་ཅན་གྱི་སེམས་ཀྱི་ཚིག །ཅེས་པས་ཕ་རོལ་པོ་མཛའ་བ་དབྱེ་བའི་ཕྱིར་ཉོན་མོངས་པས་ཀུན་ནས་བསླང་བའི་ཚིག་གཞི་མ་ནོར་བ་ལ་གོ་བར་སྟོན་པའོ། །ཚིག་རྩུབ་ནི། ཚིག་རྩུབ་པོ་ནི་མི་སྙན་པའོ། །ཞེས་ཏེ། ༼༣༤༩༽ བསམ་པ་ཉོན་མོངས་པ་ཅན་གྱིས་གཞི་མ་ནོར་བ་ལ་ཚིག་མི་སྙན་པ་གོ་བར་སྨྲས་པའོ། །ཚིག་ཀྱལ་པ་ནི། ཉོན་མོངས་ཅན་ཀུན་ཀྱལ་པ་ཉིད། །ཅེས་ཏེ། ཉོན་མོངས་པ་ཅན་གྱི་ཚིག་ཐམས་ཅད་ཚིག་ཀྱལ་པ་ཡིན་ནོ། །ཡང༌། གཞན་ནི་དེ་ལས་གཞན་ཉོན་མོངས། །ཁ་གསག་གླུ་དང་ཟློས་གར་དང༌། །བསྟན་བཅོས་ངན་བཞིན། ཞེས་པས་གཞན་དག་ན་རེ་བརྫུན་ལ་སོགས་པ་དེ་དག་ལས་གཞན་པའི་ཉོན་མོངས་པ་ཅན་གྱི་ཚིག་ནི་ཚིག་ཀྱལ་པ་ཡིན་ཏེ། དཔེར་ན་དགེ་སློང་ལོག་འཚོ་ཅན་ཁ་གསག་བྱེད་པ་དང༌། ཆགས་པས་གླུ་ལེན་པ་དང༌། ཟློས་གར་མཁན་གྱིས་ཚིག་ཀྱལ་པ་དང༌། བསྟན་བཅོས་ངན་པ་འདོན་པ་ལྟ་བུའོ་ཞེས་ཟེར་རོ། །བརྣབ་སེམས་ནི། ལོག་པས་གཞན་གྱི་ནོར་ལ་ཆགས། །ཞེས་པས་གཞན་གྱི་ནོར་མི་རིགས་པས་བདག་གིར་བྱེད་འདོད་པའོ། །མཛོད་འགྲེལ་ལས། གཞན་དག་ན་རེ་འདོད་པ་ན་སྤྱོད་པའི་སྲེད་པ་ཐམས་ཅད་བརྣབ་སེམས་ཡིན་ཏེ། འདི་ལྟར་སྒྲིབ་པའི་སྐབས་སུ་འདོད་པ་ལ་འདུན་པའི་དབང་དུ་མཛད་ནས་མདོ་ལས་འཇིག་རྟེན་པའི་བརྣབ་སེམས་སྤངས་ཏེ་ཞེས་བྱ་བ་ལ་སོགས་པ་གསུངས་སོ་ཞེས་ཟེར་རོ་ཞེས་གསུངས་སོ། །གནོད་སེམས་ནི། གནོད་སེམས་སེམས་ཅན་ལ་སྡང་བ། །ཞེས་པས་ཞེ་སྡང་གི་སེམས་ཀྱིས་ཕ་རོལ་པོ་ལ་གནོད་པ་བྱེད་པར་སེམས་པའོ། །ལོག་ལྟ་ནི། དགེ་དང་མི་དགེ་མེད་ལྟ་བ། །ལོག་པར་ལྟ་བ་ཡིན་འདི་ལ། །ཞེས་པས་དགེ་བ་དང་མི་དགེ་བ་སྤྱད་པས་འདོད་པ་དང་མི་འདོད་པའི་འབྲས་བུ་མྱོང་བ་མེད་ཅེས་བྱ་བ་དང༌། འཇིག་རྟེན་ན་ ༼༣༥༠༽ དགྲ་བཅོམ་པ་མེད་དོ་སྙམ་པ་ལ་སོགས་པའོ། །གྲངས་ངེས་པའི་རྒྱུ་མཚན་ནི་ལུས་ཀྱི་ལས་མི་དགེ་བའི་གཙོ་བོ་བསྡུས་པ་སྲོག་གཅོད་ལ་སོགས་པ་གསུམ།

ངག་གི་ལས་མི་དགེ་བའི་ལས་གཙོ་བོ་བསྡུས་པ་བརྫུན་དུ་སྨྲ་བ་ལ་སོགས་པ་བཞི། ཡིད་ཀྱི་ལས་མི་དགེ་བའི་གཙོ་བོ་བསྡུས་པ་བརྣབ་སེམས་ལ་ལོགས་པ་གསུམ་སྟེ་དེ་ལྟར་ན་གཙོ་ཆེ་བ་རྣམས་བསྡུས་པས་བཅུར་ངེས་པ་ཡིན་ནོ། །གོ་རིམ་ནི་རྟེན་ལུས་ངག་ཡིད་གསུམ་ལ་ཕྲ་རགས་ཡོད་པས་དེ་ལ་བརྟེན་པའི་ལས་ལ་ཡང་ཕྲ་རགས་ཀྱི་གོ་རིམ་ཡོད་པ་ཡིན་ནོ། །ངེས་ཚིག་ནི་འབྲས་བུ་ཡིད་དུ་མི་འོང་བ་འབྱིན་པས་ན་མི་དགེ་བའོ། །ལས་དང་ལམ་གང་གིས་བསྡུས་པ་ནི། །གསུམ་ལམ་བདུན་གྱི་ལས་ཀྱང་ཡིན། །ཞེས་པས་ཡིད་ཀྱི་མི་དགེ་བ་གསུམ་ནི་ལས་ཀྱི་ལམ་ཡིན་ཏེ། ལས་ནི་འདུ་བྱེད་སེམས་པ་ཡིན་ལ། དེ་ནི་དེ་དག་གི་འགྲོས་ཀྱིས་འགྲོ་ཞིང་མངོན་པར་འདུ་བྱེད་པའི་ཕྱིར་རོ། །ལུས་ངག་གི་མི་དགེ་བ་བདུན་ནི་ལུས་ངག་གི་ལས་ཡིན་པའི་ཕྱིར་ལས་ཀྱང་ཡིན་ལ། ལས་འདི་དག་ཀུན་ནས་སློང་བའི་སེམས་པ་ཡང་འདི་དག་ལ་བརྟེན་ནས་འཇུག་པས་ལམ་ཡང་ཡིན་ནོ། །ཁམས་དང་འགྲོ་བ་གང་ན་ཡོད་པ་ནི་ཁམས་གོང་མ་ན་མི་དགེ་བ་མེད་དེ། མདོ་ལས། སྡིག་ཏོ་མི་དགེ་བའི་ཆོས་ཀྱིས་དབེན་ཞེས་བསམ་གཏན་དང་པོ་ན་ཡང་མི་དགེ་བ་མེད་པར་གསུངས་པའི་ཕྱིར་རོ། །འདོད་ཁམས་པ་རྣམས་ཀྱི་ནང་ནས་དམྱལ་བ་རྣམས་ལ་བསམ་པ་ཉོན་མོངས་པ་ཅན་གྱི་སྨྲེ་སྔགས་འདོན་པའི་ཕྱིར་དང༌། ཕན་ཚུན་བརྒྱད་བཀག་ ༼༣༥༡༽ བྱེད་པའི་ཕྱིར་ཚིག་རྩུབ་དང༌། གཅིག་ལ་གཅིག་ཞེ་སྡང་བའི་ཕྱིར་གནོད་སེམས་མངོན་གྱུར་དུའང་ཡོད་དོ། །བརྣབ་སེམས་དང་ལོག་ལྟ་ལྡན་པས་ཡོད་ཀྱི་མངོན་གྱུར་དུ་མེད་དེ། ཆགས་པར་བྱ་བའི་རྫས་མེད་པའི་ཕྱིར་དང༌། ལས་འབྲས་མངོན་སུམ་དུ་གྱུར་པའི་ཕྱིར་རོ། །རང་གི་ལས་མ་ཟད་ན་བསད་ཀྱང་མི་འཆི་བའི་ཕྱིར་དང༌། གཞན་གྱིས་བདག་ཏུ་བཟུང་བའི་བུད་མེད་དང༌། རྫས་གཞན་མེད་པའི་ཕྱིར་སྲོག་གཅོད་པ་དང་མ་བྱིན་པར་ལེན་པ་དང་འདོད་ལོག་མེད་དོ། །དགོས་པ་མེད་པས་བརྫུན་མེད་ལ། རྟག་ཏུ་བྱེ་ཟིན་པས་ཕྲ་མ་མེད་དོ། །དེ་ལྟར་ཡང༌།

དམྱལ་བ་ན་ནི་ཀྱལ་པ་དང༌། །ཚིག་རྩུབ་གནོད་སེམས་རྣམ་གཉིས་སོ། །བརྣབ་སེམས་ལོག་ལྟ་ལྡན་པས་སོ། །ཞེས་སོ། །སྒྲ་མི་སྙན་ན་བརྣབ་སེམས་གནོད་སེམས་ལོག་ལྟ་གསུམ་ལྡན་པས་ཡོད་ལ། ཚིག་ཀྱལ་ནི་མངོན་གྱུར་དུའང་ཡོད་དེ། སྒྲ་མི་སྙན་ན་གསུམ་ཡོད་དེ། །དེ་ན་བདུན་པ་དངོས་སུ་ཡང༌། །ཞེས་སོ། །ཚེ་ངེས་པ་དང༌། གཞན་གྱིས་བདག་ཏུ་བཟུང་བའི་རྫས་མེད་པ་དང༌། བགྲོད་བྱ་ཤིང་སྡོང་གི་དྲུང་དུ་ཁྲིད་པས་ཤིང་གི་ཡལ་གས་མི་སྒྲིབ་ན་བགྲོད་དུ་མི་རུང་བར་ཤེས་ནས་མི་བགྲོད་པས་སྲོག་གཅོད་པ་དང༌། མ་བྱིན་པར་ལེན་པ་དང༌། འདོད་ལོག་མེད་དོ། །རྒྱུད་བཟང་བས་བརྫུན་དང་ཕྲ་མ་དང་ཚིག་རྩུབ་མེད་དོ། །གཞན་གྱིས་བདག་ཏུ་བཟུང་བའི་རྫས་མེད་པ་དང༌། རྒྱུད་བཟང་བ་དང༌། སྡིག་པའི་ཆོས་ཅན་མ་ཡིན་པས་རིམ་པ་ལྟར་བརྣབ་སེམས་ལ་སོགས་པ་གསུམ་མངོན་གྱུར་དུ་མེད་དོ། །དུད་འགྲོ་དང་ཡི་དྭགས་ 

༼༣༥༢༽ དང་གླིང་གསུམ་གྱི་མི་དང་ལྷ་མ་ཡིན་དང་འདོད་ཁམས་ཀྱི་ལྷ་རྣམས་ལ་མི་དགེ་བ་བཅུ་མངོན་གྱུར་དུ་འབྱུང་སྲིད་དེ། འདོད་པ་གཞན་ན་མི་དགེ་བཅུ། །ཞེས་སོ། །འབྲས་བུའི་ཁྱད་པར་ནི། ཐམས་ཅད་བདག་པོ་རྒྱུ་མཐུན་དང༌། །རྣམ་སྨིན་འབྲས་བུ་འབྱིན་པར་འདོད། །ཅེས་བཤད་པས་རྣམ་སྨིན་གྱི་འབྲས་བུ་ནི་མི་དགེ་བ་བཅུ་ཆུང་ངུ་དང༌། འབྲིང་དང༌། ཆེན་པོར་སྤྱད་པས་ངན་སོང་གསུམ་དུ་སྐྱེ་བའོ། །རྒྱུ་མཐུན་ལ་བྱེད་པ་རྒྱུ་མཐུན་ནི། གང་དང་གང་དུ་སྐྱེས་པ་དེར་མི་དགེ་བ་སྤྱོད་པ་ལ་དགའ་བར་འགྱུར་ཞིང༌། མྱོང་བ་རྒྱུ་མཐུན་ནི། མིར་སྐྱེས་ན་ཡང་གོ་རིམ་བཞིན་དུ་ཚེ་ཐུང་བ་དང༌། ལོངས་སྤྱོད་ཀྱིས་ཕོངས་པ་དང༌། ཁྱིམ་ཐབ་མི་བསྲུང་བ་དང༌། སྐུར་བ་འདེབས་པ་མང་བ་དང༌། མཛའ་བོ་དང་འབྱེ་བར་འགྱུར་བ་དང༌། ཡིད་དུ་མི་འོང་བའི་སྒྲ་ཐོས་པ་དང༌། ཚིག་གཟུང་བར་མི་འོས་པ་དང༌། འདོད་ཆགས་ཤས་ཆེ་བ་དང༌། ཞེ་སྡང་ཤས་ཆེ་བ་དང༌། གཏི་མུག་ཤས་ཆེ་བར་འགྱུར་རོ། །བདག་པོའི་འབྲས་བུ་ནི་གོ་རིམ་བཞིན་དུ་ས་ཕྱོགས་གཟི་མདངས་ཆུང་བ་དང༌། སེར་བ་དང༌། ཆར་མང་བ་དང༌། རྡུལ་གྱིས་འཁྲིགས་པ་དང༌། དྲི་མི་ཞིམ་པ་དང༌། མཐོ་དམན་ཅན་དང༌། ཚ་སྒོ་ཅན་ལ་སོགས་པ་དང༌། དུས་ལོག་པ་ཅན་དང༌། འབྲས་བུ་ཕྲ་བ་དང༌། འབྲས་བུ་ཁ་བ་དང༌། འབྲས་བུ་ཆུང་བའམ་མེད་པར་འགྱུར་རོ། །དེ་ལྟར་སྲོག་གཅོད་པས་ཕ་རོལ་པོ་དེ་སྡུག་བསྔལ་བར་བྱས་པ་དང༌། བསད་པ་དང༌། གཟི་བྱིན་མེད་པར་བྱས་པའི་ཕྱིར་གོ་རིམ་བཞིན་དུ་རྣམ་སྨིན་དང་རྒྱུ་མཐུན་དང༌། བདག་པོའི་འབྲས་བུ་འགྲུབ་པར་འགྱུར་ཏེ། ༼༣༥༣༽ སྡུག་བསྔལ་ཕྱིར་དང་བསད་ཕྱིར་དང༌། །གཟི་བྱིན་མེད་ཕྱིར་འབྲས་རྣམ་གསུམ། །ཞེས་སོ། །དེ་བཞིན་དུ་གཞན་ལ་ཡང་རིག་པར་བྱའོ། །དགེ་བ་བཅུ་ལ་བདུན་ལས། ངོ་བོ་ནི་བསད་བྱ་ནས་སྐུར་པ་གདབ་པར་བྱ་བའི་བར་མངོན་དུ་གྱུར་ཀྱང་མི་གསོད་པ་ནས་སྐུར་པ་མི་འདེབས་པའི་བར་བཅུའོ། །གྲངས་ངེས་པ་ནི་ལུས་ངག་ཡིད་གསུམ་གྱི་གཙོ་བོ་བསྡུ་བའི་ཕྱིར་བཅུར་གྲངས་ངེས་སོ། །གོ་རིམ་ནི་རྟེན་ལུས་ངག་གི་གསུམ་ལ་ཕྲ་རགས་ཀྱི་གོ་རིམ་ཡོད་པས་དེ་ལ་བརྟེན་པའི་དགེ་བ་བཅུ་ལ་ཡང་ཕྲ་རགས་ཀྱི་གོ་རིམ་ཡོད་དོ། །ངེས་ཚིག་ནི་འབྲས་བུ་ཡིད་དུ་འོང་བ་འབྱིན་པས་ན་དགེ་བའོ། །ལས་དང་ལམ་དུ་ཇི་ལྟར་འགྱུར་བའི་ཚུལ་ནི་ལུས་ངག་གི་དགེ་བ་བདུན་ནི་ལས་ཀྱང་ཡིན་ལ་ལམ་ཡང་ཡིན་ཞིང༌།

ཡིད་ཀྱི་དགེ་བ་གསུམ་ནི་ལས་ཀྱི་ལམ་ཡིན་ཏེ། རྒྱུ་མཚན་སྔར་བཞིན་ནོ། །ཁམས་དང་འགྲོ་བ་གང་ན་ཡོད་པ་ནི་ཡིད་ཀྱི་དགེ་བ་གསུམ་ནི་ཁམས་གསུམ་དང་འགྲོ་བ་ལྔ་ཅར་ན་རྙེད་པ་དང་མངོན་གྱུར་དུ་ཡོད་དེ། དགེ་བ་གསུམ་ནི་ཐམས་ཅད་ན། །རྙེད་དང་མངོན་དུ་གྱུར་སྒོ་ནས། །ཞེས་སོ། །ལུས་ངག་གི་དགེ་བ་བདུན་ནི་གཟུགས་མེད་པ་དང་འདུ་ཤེས་མེད་པའི་སེམས་ཅན་ལ་རྙེད་པའི་སྒོ་ནས་ཡོད་ལ་མངོན་གྱུར་དུ་མེད་དེ། གཟུགས་མེད་འདུ་ཤེས་མེད་སེམས་ཅན། །རྙེད་པས་བདུན་ཡོད། ཅེས་སོ། །དེ་དག་ལས་གཞན་པའི་ལྷ་དང༌། ལྷ་མ་ཡིན་དང༌། གླིང་གསུམ་གྱི་མི་དང༌། དུད་འགྲོ་དང་ཡི་དྭགས་རྣམས་ལ་མངོན་གྱུར་དུ་ཡོད་ལ། དམྱལ་བ་དང་སྒྲ་མི་སྙན་པ་ལ་མེད་དེ། ལྷག་བྱས་ན། མངོན་ ༼༣༥༤༽ དུ་གྱུར་པའི་སྒོ་ནས་ཀྱང༌། །དམྱལ་བཅས་སྒྲ་མི་སྙན་མ་གཏོགས། །ཞེས་སོ། །འབྲས་བུ་ལ་རྣམ་སྨིན་གྱི་འབྲས་བུ་ནི་བདེ་འགྲོར་སྐྱེ་བ་ཡིན་ལ། རྒྱུ་མཐུན་གྱི་འབྲས་བུ་ལ་བྱེད་པ་རྒྱུ་མཐུན་ནི། གང་དུ་སྐྱེས་པ་དེར་དགེ་བ་སྤྱོད་པ་ལ་དགའ་བ་དང༌། མྱོང་བ་རྒྱུ་མཐུན་ནི་ཚེ་རིང་བ་ལ་སོགས་པ་བཅུ་པོ་ཡིན་ཞིང༌། བདག་པོའི་འབྲས་བུ་ནི་ས་ཕྱོགས་གཟི་མདངས་ཆེ་བ་ལ་སོགས་པ་བཅུའོ། །སྟོབས་ཀྱི་ཁྱད་པར་ནི་དགེ་བ་དང་མི་དགེ་བ་གཉིས་ཀ་ལ་ཡང་ཞིང་ཁྱད་པར་ཅན་དང༌། བསམ་པ་དྲག་པོ་དང་ལྡན་ན་སྟོབས་དང་ལྡན་པར་འགྱུར་ལ། དེ་གཉིས་ཀྱི་ནང་ནས་དགེ་བ་སྟོབས་ཆེ་སྟེ། རྣམ་བཤད་རིགས་པ་ལས། འདུ་བྱེད་རྣམ་པ་མཚུངས་པར་ལྡན། །ས་ཉིད་འབྲས་བུ་རྣམ་གཉིས་ཉིད། །འཆད་དང་ཆུང་ངུས་ཡང་དག་འཇོམས། །སྤོང་དང་ཕྱོགས་ཀྱི་ཁྱད་པར་ཉིད། །ཅེས་བྱུང་བས་དགེ་བ་དང་མི་དགེ་བ་གོ་རིམ་བཞིན་དུ་འདུ་བྱེད་ཀྱི་ཁྱད་པར་ནི་འབད་པ་དང༌། མ་འབད་པར་འདུ་བྱེད་པ་དང༌། རྣམ་པའི་ཁྱད་པར་ཡང་དག་པ་དང༌། ཕྱིན་ཅི་ལོག་གི་རྣམ་པ་ཡིན་པ་དང༌། མཚུངས་ལྡན་གྱི་ཁྱད་པར་ནི་དགེ་བའི་རྩ་བ་གསུམ་དང༌། མི་དགེ་བའི་རྩ་བ་གཉིས་སམ་གཅིག་དང་མཚུངས་པར་ལྡན་པའི་ཕྱིར་དང༌།

སའི་ཁྱད་པར་ནི་ས་ཐམས་ཅད་དང་གཅིག་པ་ཉིད་ཀྱི་ཕྱིར་རོ། །འབྲས་བུའི་ཁྱད་པར་ལ་གཉིས་ལས། གྲངས་ཀྱི་ཁྱད་པར་ནི་འབྲས་བུ་ལྔ་དང་བཞིའི་ཕྱིར་རོ། །འབྲས་བུ་མཐར་ཕྱིན་པའི་ཁྱད་པར་ནི་བསྐལ་ཆེན་བརྒྱད་ཁྲི་དང༌། བར་བསྐལ་གཅིག་ཡིན་པའི་ ༼༣༥༥༽ ཕྱིར་རོ། །ཡང་དག་པར་འཆད་པའི་ཁྱད་པར་ནི་ཕན་ཚུན་རེ་ཞིག་འཆད་པ་དང་གཏན་དུ་རྒྱུན་ཆད་པའི་ཕྱིར་རོ། །ཆུང་ངུས་ཡང་དག་པར་འཇོམས་པའི་ཁྱད་པར་ནི་འཇིག་རྟེན་ལས་འདས་པའི་ལམ་སྐད་ཅིག་མ་གཅིག་གིས་ཐོག་མ་མེད་པ་ནས་ཞུགས་པའི་མི་དགེ་བ་མང་པོ་འཇོམས་པའི་ཕྱིར་རོ། །སྤོང་བའི་ཁྱད་པར་ནི་གཉེན་པོ་སྐྱེས་པས་མི་དགེ་བ་སྤོང་གི་དགེ་བ་མི་སྤོང་བའི་ཕྱིར་རོ། །ཕྱོགས་ཀྱི་ཁྱད་པར་ནི་སངས་རྒྱས་དང་བདུད་ཡིན་པའི་ཕྱིར་རོ། །ཡང་སྣང་བ་དང༌། མུན་པ་དང༌། བཀྲུ་སྨན་དང༌། སྐྱོན་དང༌། རྡོ་རྗེ་དང༌། རི་དང༌། སེང་གེ་དང༌། རི་དྭགས་ཀྱི་ཁྱུ་ལ་སོགས་པའི་དཔེའི་སྒོ་ནས་ཀྱང་དགེ་བ་སྟོབས་ཆེ་བ་ཡིན་ནོ། །གཞུང་དོན་ལ་ལུས་ཀྱི་མི་དགེ་བ་གསུམ་སྤོང་བ་ནི། བརྩེ་བས་སེམས་ཅན་རྣམས་ལ་རང་གི་སྲོག་དང༌། ལོངས་སྤྱོད་དང༌། ཆུང་མ་རྣམས་རྟག་ཏུ་གཏོང་བ་ལ་ཤིན་ཏུ་དགའ་བར་བྱེད་པའི་བྱང་ཆུབ་སེམས་དཔས་གཞན་གྱི་སྲོག་གཅོད་པ་དང༌། ལོངས་སྤྱོད་མ་བྱིན་པར་ལེན་པ་དང༌། ཆུང་མ་ལ་འདོད་ལོག་སྤྱོད་པ་དེ་སྤོང་བའི་ལུས་ཀྱི་ཚུལ་ཁྲིམས་གསུམ་ཇི་ལྟར་སྲུང་བར་མི་འགྱུར་ཏེ་འགྱུར་རོ། །ངག་གི་སྡོམ་པ་ལ་བརྫུན་སྤོང་བ་ནི་བརྫུན་ནི་ལུས་དང་སྲོག་ལ་ལྟ་བས་བདག་ཉིད་ཀྱི་ཕྱིར་རམ། མཛའ་བཤེས་ལ་བྱམས་ལ་དགྲ་ལ་མི་བྱམས་པས་གཞན་གྱི་ཕྱིར་རམ། རྒྱལ་པོ་ལ་སོགས་པས་འཇིགས་པས་སམ། རྙེད་པའི་ཕྱིར་དུ་སྨྲ་བར་འགྱུར་ན་བྱང་སེམས་འཕགས་པ་དེ་ནི་རང་གི་ལུས་སྲོག་ལ་མི་ལྟ་ཞིང༌། སེམས་ཅན་ཐམས་ ༼༣༥༦༽ ཅད་ལ་སེམས་སྙོམས་ཤིང༌། ས་ཐོབ་གྱུར་མ་ཐག་ཏུ་འཇིགས་པ་ལྔ་དང་བྲལ། །འཚོ་བ་ཆད་དང་འཆི་དང་མི་བསྔགས་ངན་འགྲོ་དང༌། །འཁོར་གྱིས་འཇིགས་བྲལ་དེ་ལ་བག་ཚའི་རྣམ་པ་མེད། །ཅིའི་ཕྱིར་ཞེ་ན་དེ་ལ་དེ་ཡི་གནས་མེད་དོ། །ཞེས་གསུངས་པ་ལྟར་འཇིགས་པ་ལྔ་དང་བྲལ་བས་མི་འཇིགས་ཤིང༌།

བརྩེ་བའི་ཕྱིར་བདོག་པ་ཀུན་གཞན་ལ་སྟེར་བ་ཡིན་པའི་ཕྱིར་གཞན་ལ་གནོད་པར་བྱེད་པའི་ལོག་པའི་ཚིག་བརྫུན་ཇི་ལྟར་སྨྲ་སྟེ་མི་སྨྲའོ། །ངག་གི་མི་དགེ་བ་གཞན་གསུམ་སྤོང་བ་ནི་བྱང་སེམས་ནི་ཐམས་ཅད་ལ་སྙོམས་པར་ཕན་པར་འདོད་པས་ཕྲ་མ་མི་བྱེད་ཅིང་གཞན་གྱི་སྡུག་བསྔལ་བསལ་བར་འདོད་པའི་བརྩེ་བ་ཅན་དེ་ནི་གཞན་གྱི་སྡུག་བསྔལ་སྐྱེས་པས་ཤིན་ཏུ་འཇིགས་པ་ཡིན་པས་གཞན་ལ་སྡུག་བསྔལ་སྐྱེད་པར་བྱེད་པའི་ཚིག་རྩུབ་མི་སྨྲ་ལ། སེམས་ཅན་འདུལ་བ་ལ་ལེགས་པར་བརྩོན་པ་ཡིན་པས་ན་ངག་འཁྱལ་ཡང་གཏན་ནས་མི་སྨྲ་བས་ངག་གི་ཉེས་པ་གསུམ་པོ་དེ་དག་ལས་ཤིན་ཏུ་རིང་བ་ཡིན་ནོ། །ཡིད་ཀྱི་མི་དགེ་བ་གསུམ་སྤོང་བ་ནི་བྱང་ཆུབ་སེམས་དཔའ་དེ་བདག་གི་བདོག་པ་ཐམས་ཅད་གཞན་ལ་གཏོང་བའི་བསམ་པ་ཅན་དང༌། གཞན་སྡུག་བསྔལ་དང་བྲལ་བར་འདོད་པའི་སྙིང་རྗེ་ཅན་དང༌། རྒྱུ་འབྲས་ལེགས་པར་རྟོགས་པས་རྟེན་ཅིང་འབྲེལ་བར་འབྱུང་བའི་ཆོས་ལ་རབ་ཏུ་མཁས་པ་ཡིན་པའི་ཕྱིར། དེ་ནི་ཡིད་ཀྱི་ཉོན་མོངས་པ་བརྣབ་སེམས་དང༌། གནོད་སེམས་དང༌། ལོག་པར་ལྟ་བ་ཀུན་ཇི་ལྟ་བུར་དང་དུ་ལེན་ཏེ་ལེན་མི་སྲིད་དོ། །བཟོད་ ༼༣༥༧༽ པ་རྣམ་པར་དག་པ་ནི་གནོད་བྱེད་དང་སྡུག་བསྔལ་ལ་བཟོད་པར་བྱ་དགོས་པ་ཡིན་ན་བརྩེ་བ་དང་ལྡན་པ་བྱང་ཆུབ་སེམས་དཔའ་དེ་གང་གི་ཚེ་གནོད་པ་བྱེད་པ་བྱུང་ན་དུས་རྟག་ཏུ་འདི་ནི་བདག་གི་བྱང་ཆུབ་སྒྲུབ་པའི་གྲོགས་ཡིན་པས་ཕན་ཆེན་པོ་འདོགས་པ་ཡིན་ནོ་སྙམ་པའི་འདུ་ཤེས་ཐོབ་པ་དང༌། གཞན་ལ་ཕན་པའི་སྡུག་བསྔལ་ལ་འདི་ནི་དོན་ཆེན་པོ་ཡིན་ནོ་སྙམ་ནས་རྟག་ཏུ་དགའ་བ་ཆེན་པོ་རྙེད་པར་གྱུར་བ་དེ་ཡིས་གནོད་པ་དང་སྡུག་བསྔལ་གང་ལ་ཅི་ཞིག་བཟོད་པར་བྱ་བའི་གཞི་མེད་དོ། །བརྩོན་འགྲུས་རྣམ་པར་དག་པ་ནི་བརྩེ་བ་དང་བཅས་པ་བྱང་ཆུབ་སེམས་དཔའ་འཕགས་པ་ལ་ནི་གཞན་དོན་དུ་དཀའ་བ་སྤྱོད་པའི་བརྩོན་འགྲུས་དཀའ་བ་མིན་ལ། ཤིན་ཏུ་དཀའ་བ་ཡང་ཡིན་ནོ། །ཇི་ལྟ་ཇི་ལྟར་མི་དཀའ་ཞེ་ན།

ཆོས་ཀྱི་དབྱིངས་ཀུན་ཏུ་འགྲོ་བ་རྟོགས་པས་གཞན་ལ་གཞན་གྱི་འདུ་ཤེས་དང་བྲལ་ཏེ། བདག་གཞན་མཉམ་པར་རྟོགས་པ་དང༌། སྙིང་རྗེ་ཤིན་ཏུ་གོམས་པས་བདག་པས་ཀྱང་ཆེས་ལྷག་པར་གཞན་ལ་རྟག་ཏུ་བྱམས་པའི་ཕྱིར་རོ། །ཇི་ལྟར་ཤིན་ཏུ་དཀའ་ཞེ་ན། བློ་དེ་གཉིས་འབྱུང་བ་དཀའ་བའི་ཕྱིར་རོ། །བསམ་གཏན་རྣམ་པར་དག་པ་ནི་འཇིག་རྟེན་པ་དང༌། ཉན་རང་དང༌། བྱང་སེམས་གསུམ་གྱི་བསམ་གཏན་གྱི་ཁྱད་པར་ནི་འཇིག་རྟེན་པའི་བསམ་གཏན་ནི་ཟག་བཅས་ཡིན་པས་བདེ་བ་ཆུང་ཞིང༌། ཉན་རང་རྣམས་ཀྱི་ནི་བདག་ཉིད་བདེ་བ་ཙམ་ཡིན་ལ། ཡང་འཇིག་རྟེན་པ་རྣམས་ནི་གང་ཟག་ཏུ་ལྟ་བ་ཡོད་པས་འཇིག་ཚོགས་ལ་ཞེན་པ་ཡིན་ཞིང༌། ཉན་རང་ ༼༣༥༨༽ རྣམས་ཀྱི་ནི་ཞི་བདེ་འདོད་པས་མྱ་ངན་འདས་ལ་ཞེན་པ་ཡིན་ནོ། །ཡང་འཇིག་རྟེན་པ་རྣམས་ཀྱི་ནི་དེ་ལས་ཡོངས་སུ་ཉམས་པར་འགྱུར་བ་ཡིན་ལ། ཉན་རང་རྣམས་ཀྱི་ནི་ཕུང་པོ་ལྷག་མེད་དུ་ཟད་པར་འགྱུར་བ་ཡིན་ཞིང༌། དེ་གཉིས་ཀ་ཡང་ཅི་རིགས་པར་ཉོན་མོངས་པ་ཅན་དང་ཉོན་མོངས་པ་ཅན་མ་ཡིན་པའི་རྨོངས་པ་དང་བཅས་པར་འདོད་དོ། །བྱང་ཆུབ་སེམས་དཔའི་བསམ་གཏན་ནི་དེ་དག་ལས་བཟློག་པ་སྟེ། ཟག་མེད་ཀྱི་བདེ་བ་ཆེན་པོ་དང་ལྡན་པ་དང༌། བདག་གཞན་ཐམས་ཅད་བདེ་བར་བྱེད་པ་དང༌། མཐའ་གཉིས་ལ་མ་ཞེན་པ་དང༌། ཡོངས་སུ་མི་ཉམས་པ་དང༌། ནམ་ཡང་མི་ཟད་པ་དང༌། རྨོངས་པ་མེད་པ་ཡིན་ནོ། །ཤེས་རབ་རྣམ་པར་དག་པ་ནི་སོ་སོ་སྐྱེ་བོ་དང༌། ཉན་རང་དང༌། བྱང་སེམས་འཕགས་པའི་ཤེས་རབ་གསུམ་གྱི་ཁྱད་པར་ནི་ཇི་ལྟར་མཚན་མོ་མུན་ཁུང་དུ་ལག་ནོམས་ཀྱིས་དངོས་པོ་འགའ་ཞིག་ཚོལ་བ་ན་ཡུལ་རྒྱ་ཆུང་བ་དང༌། དངོས་པོ་དེ་དག་གི་ཁ་དོག་མངོན་སུམ་མ་ཡིན་པ་དང༌། རྣམ་པར་མི་གསལ་བ་དེ་བཞིན་དུ་སོ་སོ་སྐྱེ་བོ་རྣམས་ཀྱི་ཤེས་རབ་ཀྱང་ཆོས་ཅན་རྒྱ་ཆུང་བ་དང༌། ཆོས་ཉིད་མངོན་སུམ་མ་ཡིན་པ་དང༌། ཆོས་ཉིད་ལ་རྣམ་པར་མི་གསལ་བ་ཡིན་ནོ། །ཁང་ཕུག་ཏུ་སྒྲོན་མེ་བཏེགས་པ་ན་ཡུལ་ཅུང་ཟད་ཅིག་མངོན་སུམ་དུ་གྱུར་པ་དང༌།

དེའང་ཤིན་ཏུ་གསལ་པོ་མ་ཡིན་པ་དེ་བཞིན་དུ་ཉན་རང་གི་ཤེས་རབ་དེའང་བདག་མེད་དམ་ཤེས་བྱ་མཐའ་དག་མ་རྟོགས་པས་ཉི་ཚེ་བ་དང༌། ཤེས་སྒྲིབ་མ་སྤངས་པས་མི་གསལ་བ་ཡིན་ནོ། །སྙིང་རྗེ་ཅན་གྱི་ཤེས་པ་ནི་ཉི་མའི་འོད་ཟེར་ལས་ཡུལ་ཀུན་ནས་ ༼༣༥༩༽ མངོན་སུམ་པ་དང༌། ཤིན་ཏུ་གསལ་བར་མཐོང་བ་བཞིན་དུ་བདག་མེད་གཉིས་ཀ་མངོན་སུམ་དུ་རྟོགས་པ་དང༌། སྒྲིབ་པ་གཉིས་ཀ་ཅི་རིགས་པར་ཟད་པས་ཤིན་ཏུ་གསལ་བ་ཡིན་པས་ན་མཚུངས་པ་མེད་པ་ཡིན་ནོ། །འགྲེལ་ཆེན་མཁན་པོ་ན་རེ་ཉན་རང་གིས་ཐོས་པ་ན་རང་གིས་གང་ཐོས་པ་ཙམ་ལས་མི་ཤེས་པས་རྒྱ་ཆུང༌། སེམས་པ་ན་མི་རྟག་པ་ལ་སོགས་པའི་དོན་རྗེས་སུ་དཔོག་པ་ཙམ་དུ་ཟད་པས་མངོན་སུམ་མ་ཡིན་ལ། སྒོམ་ན་ཉོན་མོངས་པའི་མུན་པ་ཆེན་པོས་སྒྲིབ་པས་མི་གསལ་ཞེས་ཟེར་རོ། །མཆོག་ཏུ་གྱུར་པའི་ཡོན་ཏན་ལ་སྦྱིན་པ་ནི་དོན་བརྒྱད་ཀྱིས་མཆོག་ཏུ་གྱུར་པ་ཡིན་ཏེ། གང་གིས་སྦྱིན་པའི་རྟེན་མཆོག་ནི་བྱང་སེམས་ཏེ་སོ་སྐྱེ་དང་ཉན་རང་གི་སྦྱིན་པ་བས་བྱང་སེམས་འཕགས་པའི་སྦྱིན་པ་མཆོག་ཡིན་ནོ། །གང་ཞིག་སྦྱིན་པར་བྱ་བའི་གཞི་མཆོག་ནི་ཟང་ཟིང་གི་ནང་ནས་ལུས་སྲོག་དང༌། མི་འཇིགས་པའི་སྦྱིན་པའི་ནང་ནས་ངན་སོང་དང་འཁོར་བའི་འཇིགས་པ་ལས་སྐྱོབ་པ་དང༌། ཆོས་ཀྱི་སྦྱིན་པའི་ནང་ནས་ཐེག་ཆེན་གྱི་ཆོས་སྦྱིན་པ་མཆོག་སྟེ། དེ་དག་བྱིན་ན་རྫས་གཞན་བྱིན་པ་བས་ཁྱད་པར་དུ་འཕགས་སོ། །གང་གིས་སྦྱིན་པའི་རྒྱུ་མཚན་ནི་སྙིང་རྗེ་སྟེ་དེས་ཀུན་ནས་བསླངས་ནས་བྱིན་ན་བསམ་པ་གཞན་གྱིས་ཀུན་ནས་བསླང་ནས་བྱིན་པ་བས་མཆོག་ཡིན་ནོ། །དགོས་པ་གང་གི་ཕྱིར་སྦྱིན་པ་ཡོངས་སུ་བསྔོ་བ་ནི་བྱང་ཆུབ་ཆེན་པོ་དོན་དུ་གཉེར་བ་སྟེ། འཇིག་རྟེན་པའི་དཔལ་འབྱོར་དང་ཉན་རང་གི་འབྲས་བུ་ཐོབ་པའི་ཆེད་དུ་བྱིན་པ་བས་ཁྱད་པར་དུ་འཕགས་སོ། །གང་ ༼༣༦༠༽ ལས་སྦྱིན་པའི་རྒྱུ་ནི་སྔོན་སྦྱིན་པའི་ཕ་རོལ་ཏུ་ཕྱིན་པ་ལ་གོམས་པའི་བག་ཆགས་ཏེ།

སྔོན་མ་གོམས་པ་རྣམས་ཀྱི་བྱིན་པ་བས་ཁྱད་པར་དུ་འཕགས་སོ། །གྲོགས་གང་གིས་ཟིན་པར་སྦྱིན་པ་ཡེ་ཤེས་ནི་འཁོར་གསུམ་དུ་མི་རྟོག་པའི་ཤེས་རབ་སྟེ། དེས་ཟིན་པ་ནི་འཁོར་གསུམ་དུ་རྟོགས་པ་དང་བཅས་པའི་སྒོ་ནས་སྦྱིན་པ་བས་ཁྱད་པར་དུ་འཕགས་སོ། །གང་ལ་སྦྱིན་པར་བྱ་བའི་ཞིང་ནི་ལྔ་སྟེ། སློང་བ་དང༌། སྡུག་བསྔལ་བ་དང༌། རྟེན་མེད་པ་དང༌། ཉེས་པར་སྤྱད་པ་སྤྱོད་པ་དང༌། ཡོན་ཏན་དང་ལྡན་པའོ། །དེ་དག་ཀྱང་དང་པོ་བཞི་ཕྱི་མ་ཕྱི་མ་མཆོག་ཡིན་ནོ། །དེ་དག་མེད་ན་ཡོན་ཏན་དང་ལྡན་པ་ལ་སྦྱིན་པར་བྱ་སྟེ། དེ་དག་ལ་བྱིན་པ་ནི་ཡུལ་གཞན་ལ་བྱིན་པ་བས་ཁྱད་པར་དུ་འཕགས་སོ། །གང་ལ་གནས་ནས་རྣམ་པ་ཇི་སྙེད་སྦྱིན་པའི་གནས་ནི་གསུམ་སྟེ། མོས་པ་དང༌། ཡིད་ལ་བྱེད་པ་དང༌། ཏིང་ངེ་འཛིན་ནོ། །དང་པོ་ནི་སྦྱིན་པ་སྟོན་པའི་མདོ་སྡེ་ལ་མོས་པའོ། །གཉིས་པ་ནི་རང་དེ་ལྟར་སྦྱིན་པ་གཏོང་བ་ལ་ཡོན་ཏན་དུ་ལྟ་བ་དང༌། གཞན་གཏོང་བ་ལ་རྗེས་སུ་ཡི་རང་བ་དང༌། རང་གཞན་མ་འོངས་པ་ན་སྦྱིན་པ་གཏོང་བར་འགྱུར་པ་ལ་མངོན་པར་དགའ་བ་ཡིད་ལ་བྱེད་པའོ། །གསུམ་པ་ནི་ས་བརྒྱད་པར་ནམ་མཁའ་མཛོད་ལ་སོགས་པའི་ཏིང་ངེ་འཛིན་ཐོབ་ཅིང་སྐུ་དང་སྤྱོད་པ་དང་སྟོན་པ་ལ་དབང་འབྱོར་པའི་སྒོ་ནས་སྦྱིན་པ་སྟེ། དེ་དག་ལ་གནས་ནས་བྱིན་པ་ནི་བསམ་པ་གཞན་ལ་གནས་པའི་སྦྱིན་པ་རྣམ་པས་མཆོག་ཏུ་གྱུར་པ་ཡིན་ནོ། །ཕྱི་མ་ལྔ་ལ་ཚུལ་ཁྲིམས་ཀྱི་གཞི་མཆོག་ནི་བྱང་ཆུབ་སེམས་ ༼༣༦༡༽ དཔའི་སྡོམ་པའོ། །བཟོད་པའི་ནི་ངན་པ་སྟོབས་ཆུང་ངུས་གསོད་པའོ། །བརྩོན་འགྲུས་ཀྱི་ནི་ཕ་རོལ་ཏུ་ཕྱིན་པ་རྣམས་སྒོམ་པ་དང་དེའི་མི་མཐུན་ཕྱོགས་སྤོང་བའོ། །བསམ་གཏན་གྱི་ནི་བྱང་ཆུབ་སེམས་དཔའི་ཏིང་ངེ་འཛིན་རྣམས་སོ། །ཤེས་རབ་ཀྱི་ནི་ཆོས་ཐམས་ཅད་ཀྱི་དེ་བཞིན་ཉིད་ཤེས་པའོ། །ལྔ་ཀའི་ཞིང་མཆོག་ནི་ཐེག་ཆེན་གྱི་ཆོས་ཡིན་ཏེ། དེ་ལ་བརྟེན་ནས་བྱུང་བའི་ཚུལ་ཁྲིམས་ལ་སོགས་པ་ནི་གཞན་པས་ཁྱད་པར་དུ་འཕགས་པའི་ཕྱིར་རོ། །གཞན་རྣམས་སྦྱིན་པ་དང་འདྲའོ། །ཁྱད་པར་དུ་བསྔགས་པ་ལ་གཉིས་ཏེ།

སྦྱིན་པ་དང༌། བརྩོན་འགྲུས་ཀྱི་ཡོན་ཏན་ནོ། །དང་པོ་ལ་གསུམ་ལས། སྦྱོར་བ་བརྩེ་བའི་ཁྱད་པར་ནི་བྱང་ཆུབ་སེམས་དཔའི་སྦྱིན་པ་དེས་ནི་ཡུལ་སེམས་ཅན་གཅིག་ཁོ་ན་བདེ་བར་འགྱུར་ལ། བདག་ལ་བསྐལ་པ་མང་པོར་ཕོངས་པའི་སྡུག་བསྔལ་གྱིས་གནོད་པ་བྱེད་དུ་ཟིན་ཀྱང་སྙིང་རྗེའི་དབང་གིས་དེ་ལ་དགའ་བར་འགྱུར་ན། དེ་ལས་བཟློག་པ་སེམས་ཅན་མང་པོ་ལ་བདེ་བར་འགྱུར་ལ། བདག་ཉིད་ལ་ཡང་བསྐལ་པ་མང་པོར་ཕན་པར་བྱེད་པའི་སྦྱིན་པ་ལ་དགའ་བ་ལྟ་སྨྲོས་ཀྱང་ཅི་དགོས། དངོས་གཞི་མ་ཆགས་པའི་ཁྱད་པར་ལ་གཉིས་ལས། དངོས་ནི་ལུས་ཅན་རྣམས་གང་གི་ཕྱིར་དུ་ནོར་འདོད་པའི་གཞི་དེ་ཉིད་བརྟན་པ་རྣམས་ལུས་ཅན་རྣམས་ལ་གཏོང་ངོ་ཞེས་མདོར་བསྟན་ནས། ལུས་ཅན་རྣམས་གང་གི་ཕྱིར་ནོར་འདོད་ཅེ་ན། སྐྱེ་བོ་རྣམས་ནི་རང་གི་ལུས་གསོ་བ་ལ་སོགས་པའི་ཕྱིར་ནོར་འདོད་པ་ཡིན་ཏེ། ལུས་དེ་ཉིད་བརྟན་པ་རྣམས་གཞན་ལ་ལན་བརྒྱ་ཕྲག་ 

༼༣༦༢༽ རྣམས་སུ་གཏོང་ངོ་ཞེས་རྒྱས་པར་བཤད་པ་ཡིན་ནོ། །དེ་ཉིད་གཞན་ལས་ཁྱད་པར་དུ་འཕགས་པར་བསྟན་པ་ནི། གང་གི་ཚེ་རང་གི་ལུས་ཉིད་གཏོང་ཡང་ཡིད་ལ་སྡུག་བསྔལ་མི་འབྱུང་བ་དེའི་ཚེ་ལུས་ལ་ལྟོས་ན་རྫས་ངན་པར་གྱུར་པ་ལོངས་སྤྱོད་རྣམས་གཏོང་བ་ལ་སྡུག་བསྔལ་མི་འབྱུང་བ་ལྟ་སྨྲོས་ཀྱང་ཅི་ཞིག་དགོས་ཏེ། ཕར་ཕྱིན་བསྡུས་པ་ལས། འགྲོ་བ་ཀུན་ལ་བདག་གི་ལུས་བཏང་སྟེ། །དེ་བཏང་ཆོས་ཀྱང་བདག་གི་བཏང་བྱ་ན། །ཕྱི་རོལ་དངོས་ལ་བདག་གིས་ཆགས་བྱ་བ། །གླང་པོའི་ཁྲུས་བཞིན་བདག་ལ་རིགས་མ་ཡིན། །ཞེས་པ་ལྟར་རོ། །བློ་དེ་འདྲ་བ་ནི་འཇིག་རྟེན་པ་ལ་མེད་པས་ན་དེ་ནི་བྱང་སེམས་འདིའི་བློ་འཇིག་རྟེན་ལས་འདས་པ་ཡིན་ལ། དེ་ལྟ་བུའི་བྱང་ཆུབ་སེམས་དཔའ་དེ་ལུས་བཏང་བའི་སྡུག་བསྔལ་དེས་ཀྱང་དགའ་བར་འགྱུར་བ་གང་ཡིན་པ་དེ་འདྲ་ནི་འཇིག་རྟེན་ལས་འདས་པ་གཞན་ལ་ཡང་མེད་པས་འཇིག་རྟེན་ལས་འདས་པ་དེའི་ཡང་བླ་མ་ཡིན་ནོ། །བྱང་ཆུབ་སེམས་དཔའ་རྣམས་ཀྱིས་དེ་ལྟ་བུའི་གནས་ལ་སྨོན་པར་བྱ་བ་ཡིན་ཏེ། སྨོན་ལམ་བདུན་བཅུ་པ་ལས། བདག་གི་ཤ་ཞིག་སློང་བ་མཆིས་ན་ཡང༌། །བྲོད་ལ་འཛུམ་པའི་མིག་གིས་སྩལ་བར་བགྱི། །བདག་གི་རྐང་ལ་སོགས་པ་རྟག་ཏུ་ཡང༌། །ལུས་ཅན་རྣམས་ཀྱི་ནོར་དུ་གཏོང་བར་ཤོག །ཅེས་པ་ལྟར་རོ། །རྗེས་སེམས་ཚིམས་པའི་ཁྱད་པར་ལ་བཞི་ལས། སློང་བ་པོ་ཚིམས་པས་དགའ་བ་ནི། ཇི་ལྟར་བློ་དང་ལྡན་པ་བྱང་ཆུབ་སེམས་དཔའི་ལམ་ལ་སློབ་པའི་སྐབས་འདི་ན་རང་གི་བདོག་པ་ཀུན་གཞན་ལ་ ༼༣༦༣༽ གཏོང་བས། བསླང་བྱ་དོན་དུ་གཉེར་བའི་སྐྱེ་བོ་རྣམས་ཚིམས་ནས་དགའ་བས། བདག་ཉིད་ཤིན་ཏུ་དགའ་བ་ལྟར། དེ་ལྟར་སློང་མོ་བ་དག་བསླང་བར་བྱ་བའི་རྫས་འདོད་དགུ་ཡིད་ལ་བསམ་པ་བཞིན་དུ་ཐོབ་པ་དག་གིས་ཀྱང་དགའ་བར་མི་འགྱུར་རོ། །བཏང་བ་ལ་ནོར་དུ་སེམས་པ་ནི་བློ་ཅན་བྱང་ཆུབ་སེམས་དཔའ་རང་གི་བདོག་རྒུ་བཏང་བས་རང་ལ་ནོར་མེད་པར་གྱུར་པ་ན་ཕར་ཕྱིན་བསྡུས་པ་ལས།

ལོངས་སྤྱོད་རྣམ་པ་མི་རྟག་མཐོང་གྱུར་ཅིང༌། །སྙིང་རྗེ་ཆེན་པོས་རང་གི་ངང་གྱུར་ན། །བྱིན་པ་བདག་གི་ཁྱིམ་བཞག་གཞན་གྱི་བར། །ཤིན་ཏུ་རིགས་པའི་ཚུལ་གྱིས་རྟོགས་པར་འགྱུར། །ཞེས་པ་ལྟར་ཐམས་ཅད་བཏང་བ་དེ་ཉིད་ནོར་ཆེན་པོ་ཡིན་པར་ཤེས་ནས་བདག་ཉིད་ནོར་དང་ལྡན་པར་སེམས་པ་ཇི་ལྟ་བ་དེ་བཞིན་དུ་སློང་བ་པོ་རང་ཇི་ལྟར་འདོད་པའི་ལོངས་སྤྱོད་ཀུན་རྫོགས་པར་ཐོབ་པ་དེ་ནི་དེ་ལྟར་ནོར་དང་ལྡན་པར་མི་སེམས་སོ། །སློང་བ་པོ་ཕན་འདོགས་པར་སེམས་པ་ནི་ཇི་ལྟར་བློ་ལྡན་འདི་ནི་སྦྱིན་པའི་རྫས་བཟང་པོ་ལུས་ལ་སོགས་པས་ཚུལ་བཞིན་ཏེ་བསམ་པ་གུས་པ་དང་བཅས་པས་རྫས་དོན་དུ་གཉེར་པ་རྣམས་ཚིམས་པར་བྱས་ནས། སློང་བ་མངོན་དུ་འོངས་ན་རྒྱལ་སྲས་དེས། །རྫོགས་པའི་བྱང་ཆུབ་ཚོགས་ནི་སྤེལ་བའི་ཕྱིར། །དེས་གཞན་འདུ་ཤེས་བདག་ལ་བཞག་བྱ་ཞིང༌། །དགེ་བའི་བཤེས་གཉེན་འདུ་ཤེས་དེ་ལ་བསྐྱེད། །ཅེས་པ་ལྟར་སློང་བ་དེ་ལ་འདིས་སྦྱིན་པའི་ཡུལ་བྱས་པས་བདག་ལ་ཕན་ཆེན་པོ་འདོགས་པ་ཡིན་སྙམ་དུ་སེམས་པ་ལྟར་དེ་བཞིན་དུ་སློང་མོ་བ་ ༼༣༦༤༽ དག་གིས་བྱང་ཆུབ་སེམས་དཔའ་ལས་ནོར་ཤིན་ཏུ་མང་པོ་ཐོབ་ནས་སྦྱིན་པ་པོ་ལ་རྙེད་པ་དེའི་རྒྱུ་ཡིས་དྲིན་ཆེ་བར་མི་རྩིའོ། །སློང་བ་པོ་རང་དགར་སྤྱོད་པས་དགའ་བ་ནི་དཔེར་ན་ལམ་ཀ་ཞིག་ན་ཤིང་སྡོང་ཆེན་པོ་འབྲས་བུ་མཆོག་དང་ལྡན་ཞིང་སྐྱེ་བོ་ཐམས་ཅད་ཀྱིས་ལོངས་སྤྱོད་པ་ཞིག་ཡོད་ན་མགྲོན་པོ་ལ་སོགས་པ་རྣམས་དེའི་འབྲས་བུ་དེ་དག དེས་བསྲུངས་ཀྱིས་དོགས་པ་ལ་སོགས་པའི་འཇིགས་པ་མེད་པར་དེ་ལས་བླངས་ནས་ལོངས་སྤྱོད་པ་ལྟར། ལུས་ཅན་རྣམས་ཀྱིས་བྱང་ཆུབ་སེམས་དཔའ་གང་གི་ལོངས་སྤྱོད་རྒྱ་ཆེན་པོ་རྣམས་བླངས་ནས་བདག་ཉིད་ཀྱི་ནོར་བདག་ཉིད་སྤྱོད་པ་བཞིན་དུ་བསྲུངས་པ་དང༌། ཕྱིར་ལེན་པ་ལ་སོགས་པ་བྱས་ཀྱིས་དོགས་པ་དང་བྲལ་བས་ན་བག་ཚ་བ་མེད་པར་རང་ཉམས་སུ་སྤྱོད་པར་བྱེད་པའི་སྐྱེ་བོ་རྣམས་ལ་བདག་གི་ལོངས་སྤྱོད་ཐམས་ཅད་བཏང་བས་དགའ་བའི་ལོངས་སྤྱོད་ཅན་དེ་ནི་བྱང་ཆུབ་སེམས་དཔའ་ལས་གཞན་མ་ཡིན་ཏེ།

སྨོན་ལམ་བདུན་ཅུ་པ་ལས། བདག་གི་བདོག་པ་རྣམས་ལ་གཞན་གྱི་བློས་གཞན་གྱི་ནོར་སྙམ་ནམ་ཡང་མི་འཛིན་ཅིང༌། རང་གི་ནོར་ལ་སོམ་ཉི་མ་མཆིས་ལྟར། །བག་ཡངས་དག་ཏུ་ལེན་ཅིང་སྤྱོད་པར་ཤོག །ཅེས་པ་ལྟར་རོ། །ལུས་ལ་ཡང་དེ་དང་མཚུངས་ཏེ། ཕར་ཕྱིན་བསྡུས་པ་ལས། བདག་གི་ལུས་ཡང་ཅི་བདེར་བླང་བར་གྱིས། །འདི་ལ་གཞན་གྱི་ཡིན་སྙམ་བློ་མ་སྐྱེད། །འདི་དག་ཐམས་ཅད་ཁྱེད་ཀྱི་དངོས་ཡིན་ཏེ། །འདི་ལ་བདག་གི་ང་རྒྱལ་བདག་ལ་མེད། །ཅེས་པ་ལྟར་རོ། །བརྩོན་འགྲུས་ཀྱི་ཡོན་ཏན་ལ་གཉིས་ལས། མདོར་ ༼༣༦༥༽ བསྟན་པ་ནི་དགེ་བའི་གཙོ་བོར་བསྟན་པ་དང༌། རྒྱུ་ཡིན་པར་བསྟན་པ་དང༌། ལས་ཀྱི་དབྱེ་བ་དང༌། རྣམ་པའི་དབྱེ་བ་དང༌། རྟེན་གྱི་དབྱེ་བ་དང༌། བར་ཆད་རྣམ་པ་བཞིའི་གཉེན་པོའི་དབྱེ་བ་ཡིས་བརྩོན་འགྲུས་ཡོངས་སུ་ཤེས་པར་བྱའོ་ཞེས་མདོ་ལས་རབ་ཏུ་བཤད་དོ། །རྒྱས་པར་བཤད་པ་ལ་དྲུག་ལས། དང་པོ་དགེ་བའི་གཙོ་བོར་བསྟན་པ་ནི་དགེ་བའི་ཚོགས་ཐམས་ཅད་ཀྱི་ནང་ནས་བརྩོན་འགྲུས་མཆོག་གོ །དེ་ཅིའི་ཕྱིར་ཞེ་ན། གཉིས་པ་དེའི་རྒྱུར་བསྟན་པ་ནི་འདི་ལྟར་བརྩོན་འགྲུས་དེ་ལ་བརྟེན་ནས་དགེ་བའི་ཆོས་དེ་དག་ཐམས་ཅད་རྗེས་སུ་འཐོབ་པའི་ཕྱིར་རོ། །གསུམ་པ་ལས་ཀྱི་དབྱེ་བ་ནི་བརྩོན་འགྲུས་ཀྱིས་ནི་མོད་ལ་མཐོང་བའི་ཆོས་ལ་བདེ་བར་གནས་པ་འཐོབ་ཅིང་ཕྱི་མར་དངོས་གྲུབ་འཇིག་རྟེན་ལས་འདས་པ་དང༌། འཇིག་རྟེན་པ་གཏོགས་ཏེ་ཐོབ་བོ། །འཇིག་རྟེན་པ་ཇི་ལྟར་འཐོབ་ཅེ་ན། བརྩོན་འགྲུས་ཀྱིས་ནི་ཕྱི་མར་བརྒྱ་བྱིན་ལ་སོགས་པར་སྐྱེས་ནས་འདོད་པའི་སྲིད་པར་གཏོགས་པའི་ལོངས་སྤྱོད་ཀྱི་བདེ་བ་འཐོབ་ཅིང༌། བརྩོན་འགྲུས་ཀྱིས་ནི་འདོད་ཁམས་ཀྱི་ཉོན་མོངས་པ་མངོན་གྱུར་གྱིས་དག་པ་དེ་ལས་ཕྱིས་ཉམས་པར་འགྱུར་བས་རབ་ཏུ་འགྱུར་བ་དང་ལྡན་པ་འཇིག་རྟེན་པའི་བསམ་གཏན་དང༌། གཟུགས་མེད་ཀྱང་འཐོབ་བོ། །འཇིག་རྟེན་ལས་འདས་པ་ཇི་ལྟར་འཐོབ་ཅེ་ན། ཉན་རང་གི་བརྩོན་འགྲུས་ཀྱིས་ནི་འཇིག་ཚོགས་ལས་འདས་ནས་གྲོལ་བ་དགྲ་བཅོམ་འཐོབ་བོ། །བྱང་ཆུབ་སེམས་དཔའི་བརྩོན་འགྲུས་ཀྱིས་ནི་བྱང་ཆུབ་མཆོག་ཏུ་སངས་རྒྱས་པ་འཐོབ་པར་འགྱུར་རོ། །རྣམ་པའི་དབྱེ་བ་ནི་ལས་ཀྱི་དབྱེ་བ་

༼༣༦༦༽ དེ་དག་ལས་གཞན་རྣམ་པའི་དབྱེ་བ་ཡང་གཉིས་ཀྱིས་མི་དགེ་བ་ཉམས་པ་དང༌། གཉིས་ཀྱིས་དགེ་བ་འཕེལ་བར་བྱེད་པ་ཡང་དག་པར་སྤོང་བ་བཞིའི་དུས་ཀྱི་བརྩོན་འགྲུས་དང༌། ཐར་པའི་དགེ་བ་ལ་དབང་བྱེད་པ་དབང་པོ་ལྔའི་དུས་ཀྱི་དང༌། མི་མཐུན་ཕྱོགས་མ་དད་པ་ལ་སོགས་པ་སྤངས་པས་དེ་དག་གིས་མི་རྫི་བར་གྱུར་པ་སྟོབས་ལྔའི་དུས་ཀྱི་དང༌། དེ་ཁོ་ན་ཉིད་ལ་རབ་ཏུ་ཞུགས་པ་སྟེ་མངོན་སུམ་དུ་རྟོགས་པ་བྱང་ཆུབ་ཀྱི་ཡན་ལག་བདུན་གྱི་དུས་ཀྱི་དང༌། ལམ་གོང་མ་གོང་མར་གནས་ཡོངས་སུ་སྒྱུར་བར་བྱེད་པ་འཕགས་ལམ་ཡན་ལག་བརྒྱད་ཀྱི་དུས་ཀྱི་བརྩོན་འགྲུས་སོ། །འོ་ན་རྫུ་འཕྲུལ་གྱི་རྐང་པའི་དུས་ཀྱི་བརྩོན་འགྲུས་མི་འཆད་པའི་རྒྱུ་མཚན་ཅི་སྟེ་ཞེ་ན། ཊཱི་ཀ་ལས། རྫུ་འཕྲུལ་གྱི་རྐང་པ་རྣམས་བསམ་གཏན་གྱི་ངོ་བོ་ཉིད་ཡིན་པས་དེ་དག་ཏུ་བརྩོན་འགྲུས་མ་བསྟན་ཏོ་ཞེས་བཤད་དོ། །བརྩོན་འགྲུས་དོན་ཆེན་པོ་ཞེས་བྱ་བའི་ངེས་ཚིག་དང་ལྡན་པ་ནི་སྔ་མ་དེ་དག་ལས་གཞན་ཕར་ཕྱིན་དྲུག་གི་ངོ་བོ་ཉིད་ཡིན་པར་འདོད་དེ། དེས་རང་གཞན་གྱི་དོན་ཆེན་པོ་སྒྲུབ་པའི་ཕྱིར་རོ། །ཡང་ཐོག་མར་ལམ་ལ་འབད་པར་གོ་ཆ་བགོས་པ་གོ་ཆའི་བརྩོན་འགྲུས་དང༌། དེ་ནས་ལམ་ལ་ཚུལ་བཞིན་དུ་རབ་ཏུ་ཞུགས་པ་སྦྱོར་བའི་བརྩོན་འགྲུས་དང༌། རྟོགས་པར་བྱ་བ་རྒྱ་ཆེན་པོ་ལ་མ་ཞུམ་པ་དང༌། སྡུག་བསྔལ་གྱིས་མི་འཁྲུགས་པ་དང༌། རྟོགས་པ་ཅུང་ཟད་ཙམ་གྱིས་ཆོག་མི་ཤེས་པའི་བརྩོན་འགྲུས་ཏེ་ལྔར་ཡང་དབྱེར་ཡོད་ལ། ལྔ་པོ་དེ་ནི་མདོ་ལས། མཐུ་དང་ལྡན་པ། བརྩོན་འགྲུས་དང་ ༼༣༦༧༽ ལྡན་པ། སྤྲོ་བ་ཅན། ཕ་རོལ་གནོན་པ་བརྟེན་པ། དགེ་བའི་ཆོས་རྣམས་ལ་བརྩོན་པ་མ་བཏང་བ་ཞེས་གསུངས་ཤིང་སྔ་མ་རྣམས་ཀྱི་དོན་ཡང་གསུངས་པས་བརྩོན་འགྲུས་ཀྱི་རྣམ་པ་དེ་དག་ཐམས་ཅད་སངས་རྒྱས་རྣམས་རབ་ཏུ་གསུངས་སོ་ཞེས་སོ། །རྟེན་གྱི་དབྱེ་བ་ནི་ཐེག་པ་གསུམ་ལ་བརྩོན་པའི་སྐྱེ་བོ་ལ་བརྟེན་ནས་ཕྱེ་ན་བསམ་པ་སྙིང་རྗེ་དང་བློ་ཤེས་རབ་ཞན་པ་ཉན་རང་གཉིས་ཀྱི་བརྩོན་འགྲུས་ནི་གོ་རིམ་བཞིན་དུ་ཐ་མ་དང་འབྲིང་ཡིན་ཏེ།

དེ་གཉིས་ནི་རང་དོན་འབའ་ཞིག་བྱེད་པས་དོན་ཆུང་བ་ཡིན་ནོ། །རང་གཞན་གཉིས་ཀའི་དོན་རྒྱ་ཆེན་པོ་དང་རབ་ཏུ་ལྡན་པའི་ཕྱིར་ཐེག་ཆེན་གྱི་བརྩོན་འགྲུས་ནི་མཆོག་ཡིན་ཏེ། དེ་ནི་རང་གཞན་གཉིས་ཀའི་དོན་བྱེད་པས་དོན་ཆེན་པོ་ཡིན་པར་འདོད་དོ། །གཞན་ཏེ་ཞེས་པ་ནི་རྣམ་པའི་དབྱེ་བ་ལས་གཞན་རྟེན་གྱི་དབྱེ་བ་ཡིན་ཏེ་ཞེས་པའོ། །བར་ཆད་བཞིའི་གཉེན་པོའི་དབྱེ་བ་ནི་བརྩོན་འགྲུས་དང་ལྡན་པའི་བྱང་ཆུབ་སེམས་དཔའ་དེ་ནི་སྦྱིན་སོགས་ཀྱི་བར་ཆད་དུ་གྱུར་པ་གཟུགས་ལ་སོགས་པ་ལོངས་སྤྱོད་ཀྱི་ངོ་བོ་ལ་ཆགས་པས་ཕམ་པ་མེད་དེ་དེ་ལ་མ་ཆགས་པའི་ཕྱིར་རོ། །ལོངས་སྤྱོད་ཡོངས་སུ་སྤྱོད་པ་ལ་ཆགས་པའི་ཉོན་མོངས་པས་ཕམ་པ་མེད་དེ་དེ་ལ་མ་ཞེན་པའི་ཕྱིར་རོ། །སྦྱིན་སོགས་ལ་སྐྱོ་བས་ཕམ་པ་མེད་དེ་དེ་ལ་མི་སྐྱོ་བའི་ཕྱིར་རོ། །སྦྱིན་སོགས་ཐོབ་པ་ཆུང་བས་ཕམ་པ་མེད་དེ་སྦྱིན་སོགས་ཅུང་ཟད་ཙམ་གྱིས་ཆོག་པར་མི་འཛིན་པའི་ཕྱིར་རོ། །ཕན་ཚུན་རྣམ་པར་ངེས་པ་ལ་བཞི་ལས། ཕན་ཚུན་བསྡུས་པའི་ཕྱིར་རྣམ་པར་ངེས་པ་ནི་མི་འཇིགས་ ༼༣༦༨༽ པའི་སྦྱིན་པས་ནི་ཚུལ་ཁྲིམས་དང་བཟོད་པ་བསྡུས་ཏེ་གཉིས་ཀྱིས་གནོད་པ་དང་གནོད་ལན་མི་བྱེད་པས་མི་འཇིགས་པ་སྦྱིན་པར་བྱེད་པའི་ཕྱིར་རོ། །ཆོས་ཀྱི་སྦྱིན་པས་བསམ་གཏན་དང་ཤེས་རབ་བསྡུས་ཏེ་བསམ་གཏན་གྱིས་རྫུ་འཕྲུལ་བསྟན་ནས་དད་པར་བྱས་ཏེ་ཤེས་རབ་ཀྱིས་ཆོས་འཆད་པའི་ཕྱིར་རོ། །དེ་གཉིས་ཀས་བརྩོན་འགྲུས་བསྡུས་ཏེ་དེ་གཉིས་ཀ་བརྩོན་འགྲུས་དང་ངེས་པར་ལྡན་པའི་ཕྱིར་རོ། །དགེ་བའི་ཆོས་སྡུད་ཀྱི་ཚུལ་ཁྲིམས་ཀྱིས་སྦྱིན་སོགས་ཐམས་ཅད་བསྡུས་ཏེ་སྦྱིན་སོགས་རྣམས་དགེ་བའི་ཚོགས་ཡིན་པའི་ཕྱིར་རོ། །གནོད་པ་ལ་མི་མཇེད་པའི་བཟོད་པས་ནི་གནོད་ལན་མི་བྱེད་པས་མི་འཇིགས་པའི་སྦྱིན་པ་དང་གཤེ་ཡང་སླར་མི་གཤེ་བ་ལ་སོགས་པས་ཚུལ་ཁྲིམས་བསྡུས་སོ། །ཆོས་ལ་ངེས་པར་སེམས་པའི་བཟོད་པས་ནི་བསམ་གཏན་དང་ཤེས་རབ་བསྡུས་ཏེ།

དེས་སེམས་མཉམ་པར་བཞག་ནས་ཡང་དག་པ་ཇི་ལྟ་བ་བཞིན་དུ་ཤེས་པའི་ཕྱིར་རོ། །དེ་གཉིས་ཀས་བརྩོན་འགྲུས་བསྡུས་ཏེ་དེ་གཉིས་ཀ་བརྩོན་འགྲུས་དང་ངེས་པར་ལྡན་པའི་ཕྱིར་རོ། །བརྩོན་འགྲུས་ཀྱིས་ནི་སྦྱིན་སོགས་ཐམས་ཅད་བསྡུས་ཏེ་ཐམས་ཅད་ངེས་པར་དེ་དང་ལྡན་པའི་ཕྱིར་རོ། །བསམ་གཏན་གྱིས་ཐམས་ཅད་བསྡུས་ཏེ་ནམ་མཁའ་མཛོད་ཀྱི་ཏིང་ངེ་འཛིན་གྱིས་སྦྱིན་པ་སྒྲུབ་པ་དང༌། བསམ་གཏན་གྱི་སྡོམ་པས་ཚུལ་ཁྲིམས་བསྡུས་ཤིང་ཆོས་ལ་ངེས་པར་སེམས་པའི་བཟོད་པ་དང་ཇི་ལྟ་བ་ཤེས་པའི་ཤེས་རབ་ནི་མཉམ་པར་བཞག་པའི་རང་བཞིན་ཡིན་པས་དེས་བསྡུས་ལ་བརྩོན་འགྲུས་ཀྱང་དགེ་བ་ལ་སེམས་རྩེ་གཅིག་པ་ཡིན་པས་ ༼༣༦༩༽ དེས་བསྡུས་སོ། །ཤེས་རབ་ཀྱིས་བརྟགས་ནས་སྦྱིན་སོགས་སྤྱོད་པའི་ཕྱིར་དང་ལྔ་པོ་ཕར་ཕྱིན་དུ་འགྱུར་པ་དེས་བྱས་པའི་ཕྱིར་དེས་ཐམས་ཅད་བསྡུས་སོ། །རབ་ཏུ་དབྱེ་བའི་ཕྱིར་རྣམ་པར་ངེས་པ་ནི་རེ་རེ་ལ་ཡང་དྲུག་དྲུག་ཏུ་དབྱེ་བ་སྟེ། གཞན་དག་ཕར་ཕྱིན་དྲུག་ལ་འགོད་པ་ནི་གོ་རིམ་བཞིན་དུ་སྦྱིན་པའི་སྦྱིན་པ་ནས་སྦྱིན་པའི་ཤེས་རབ་ཀྱི་བར་དྲུག་ཡིན་ལ། དེ་བཞིན་དུ་མི་མཐུན་ཕྱོགས་སྤོང་བ་དྲུག་ཚུལ་ཁྲིམས་དང༌། དཀའ་སྤྱད་བཟོད་པ་དྲུག་བཟོད་པ་དང༌། སྤྲོ་བ་དྲུག་བརྩོན་འགྲུས་དང༌། མི་གཡེང་བ་དྲུག་བསམ་གཏན་དང༌། རབ་ཏུ་རྣམ་པར་འབྱེད་པ་དྲུག་ནི་ཤེས་རབ་སྟེ་སུམ་ཅུ་རྩ་དྲུག་གོ །ཆོས་ཉིད་ཀྱི་ཕྱིར་རྣམ་པར་ངེས་པ་ནི་བརྗོད་བྱ་ཕར་ཕྱིན་དྲུག་གིས་རྗོད་བྱེད་དེ་སྟོན་པའི་མདོ་སྡེ་ལ་སོགས་པ་བསྡུས་པ་དང༌། རྗོད་བྱེད་དེ་སྟོན་པའི་མདོ་ལ་སོགས་པས་ཀྱང་བརྗོད་བྱ་ཕར་ཕྱིན་དྲུག་བསྡུས་པའོ། །རྒྱུ་མཚན་གྱི་ཕྱིར་ཕན་ཚུན་རྣམ་པར་ངེས་པ་ནི་སྦྱིན་པ་ནི་ཚུལ་ཁྲིམས་ལ་སོགས་པ་ལྔ་ལ་འཇུག་པའི་རྒྱུ་མཚན་ཡིན་ཏེ་ལོངས་སྤྱོད་ལ་མི་ལྟ་བས་ལྔ་པོ་དེ་ལ་འཇུག་པར་འགྱུར་བའི་ཕྱིར་རོ། །ཚུལ་ཁྲིམས་ཀྱང་ཐམས་ཅད་ཀྱི་རྒྱུ་ཡིན་ཏེ།

དགེ་སློང་གི་སྡོམ་པ་དང་ལྡན་ན་ཡོངས་སུ་འཛིན་པ་ཐམས་ཅད་གཏོང་ཞིང་གནོད་པ་བཟོད་པའི་ཕྱིར་དང༌། དགེ་བ་ཆོས་སྡུད་ཀྱི་ཚུལ་ཁྲིམས་བླངས་པ་ནི་ཐམས་ཅད་ཀྱི་རྒྱུ་མཚན་ཡིན་པའི་ཕྱིར་རོ། །བཟོད་པས་ཐམས་ཅད་སྒྲུབ་པའི་དཀའ་སྤྱད་བཟོད་པ་དང༌། བརྩོན་འགྲུས་ཀྱིས་ཐམས་ཅད་ལ་སྤྲོ་བ་དང༌། བསམ་གཏན་ལ་བརྟེན་ནས་ཐམས་ཅད་ལ་ ༼༣༧༠༽ སྦྱོར་བ་དང༌། ཤེས་རབ་ཀྱིས་ཐམས་ཅད་ཀྱི་ཕན་ཡོན་ཤེས་པའི་ཕྱིར་རམ་རྣམ་པར་དག་པ་སྒྲུབ་པའི་ཕྱིར་རེ་རེའང་གཞན་ཐམས་ཅད་ཀྱི་རྒྱུ་མཚན་ཡིན་ཏེ། དེ་ལྟར་ཕ་རོལ་ཏུ་ཕྱིན་པ་དྲུག་པོ་རྣམས་རྣམ་པ་ཀུན་ཏུ་ཕན་ཚུན་རྣམ་པར་ངེས་པ་ཤེས་པར་བྱའོ། །སེམས་ཅན་ཡོངས་སུ་སྨིན་པར་བྱེད་པ་བསྡུ་བའི་དངོས་པོ་བཞི་ལ་ལྔ་སྟེ། སོ་སོའི་ངོ་བོ། གྲངས་ངེས་པ། བྱེད་ལས། དབྱེ་བ། ཡོན་ཏན་ནོ། །དང་པོ་ལ་སྦྱིན་པ་ནི་ཕར་ཕྱིན་གྱི་སྐབས་དང་མཚུངས་སོ། །སྙན་པར་སྨྲ་བ་ནི་ཕར་ཕྱིན་དྲུག་པོ་དེ་སྟོན་པའོ། །དོན་སྤྱོད་པ་ནི་དྲུག་པོ་དེ་ཉམས་སུ་ལེན་དུ་འཇུག་པའོ། །དོན་མཐུན་པ་ནི་བདག་ཉིད་ཕར་ཕྱིན་དྲུག་ལ་རྗེས་སུ་འཇུག་པའོ། །གཉིས་པ་ནི། སྦྱིན་པ་ནི་ཟང་ཟིང་གི་སྒོ་ནས་གཞན་ལ་ཕན་པར་བྱེད་པའི་ཐབས་ཡིན་ལ། སྙན་པར་སྨྲ་བ་ནི་ཕར་ཕྱིན་དྲུག་གི་ཆོས་བཤད་པས་གཞན་གྱིས་བྱེ་བྲག་ཏུ་མི་ཤེས་པ་དང་ཐེ་ཚོམ་ཟ་བ་རྣམས་བསལ་ནས་ཕར་ཕྱིན་དྲུག་གི་དོན་གོ་བར་འཛིན་དུ་འཇུག་པར་བྱེད་པའོ། །དོན་སྤྱོད་པ་ནི་གཞན་དག་ཕར་ཕྱིན་དྲུག་གི་དགེ་བ་སྒྲུབ་ཏུ་འཇུག་པར་བྱེད་པའོ། །དོན་མཐུན་པ་ནི་གཞན་ལ་ཇི་ལྟར་བསྟན་པ་ལྟར་བདག་ཉིད་ཀྱང་བྱེད་པས་གཞན་དག་ཡིད་ཆེས་ནས་རྗེས་སུ་འཇུག་པར་བྱེད་པ་སྟེ་དེས་ན་སེམས་ཅན་ཡོངས་སུ་སྨིན་པའི་ཐབས་ནི་བསྡུ་བའི་དངོས་པོ་བཞིར་ངེས་པར་ཤེས་པར་བྱའོ། །གསུམ་པ་ནི་དང་པོ་ཟང་ཟིང་གི་སྦྱིན་པས་ཆོས་ཉན་པའི་སྣོད་དུ་གྱུར་པའི་དངོས་པོར་བྱེད་དོ། །གཉིས་པ་སྙན་པར་སྨྲ་བ་ཡིས་ནི་དོན་བྱེ་བྲག་ཏུ་མི་ཤེས་པ་དང༌།

ཐེ་ཚོམ་བསལ་ནས་ ༼༣༧༡༽ ངེས་པ་ཐོབ་པའི་མོས་པ་སྐྱེད་པར་བྱེད་པ་ཡིན་ནོ། །གསུམ་པ་དོན་སྤྱོད་པ་ཡིས་ནི་ཆོས་བཞིན་སྒྲུབ་ཏུ་འཇུག་པར་བྱེད་པ་ཡིན་ལ། བཞི་པ་དོན་མཐུན་པས་ནི་ལམ་ལ་ཡིད་ཆེས་ནས་ཡུན་རིང་དུ་སྒྲུབ་པའི་སྒོ་ནས་སྒྲུབ་པ་དེ་རྣམ་པར་སྦྱོང་བའོ། །བཞི་པ་ལ་གཉིས་ལས། བསྡུས་པའི་སྒོ་ནས་དབྱེ་བ་ནི། མདོ་ལས། ཟང་ཟིང་དང་ཆོས་ཀྱིས་བསྡུ་བ་གཉིས་སུ་གསུངས་པའི་སྒོ་ནས་ཀྱང་བསྡུ་བའི་དངོས་པོ་བཞི་བསྡུས་པར་འདོད་དོ། །ཇི་ལྟར་བསྡུས་ན་ཟང་ཟིང་གི་བསྡུ་བས་ནི་སྦྱིན་པ་བསྡུས་ལ། ཆོས་ཀྱི་བསྡུ་བས་གཞན་གསུམ་བསྡུས་ཏེ། དེ་ལ་དམིགས་པའི་ཆོས་ཀྱིས་ནི་སྙན་པར་སྨྲ་བ་བསྡུས་ཏེ། དམིགས་པའི་ཆོས་ནི་ཕར་ཕྱིན་དྲུག་ཡིན་ལ། སྙན་པར་སྨྲ་བས་དེ་སྟོན་པའི་ཕྱིར་རོ། །སྒྲུབ་པའི་ཆོས་ཀྱིས་ནི་དོན་སྤྱོད་པ་བསྡུས་ལ། རྣམ་པར་སྤྱོད་པའི་ཆོས་ཀྱིས་ནི་དོན་མཐུན་པ་བསྡུས་སོ། །རྣམ་པའི་རབ་ཏུ་དབྱེ་བ་ནི། ཐེག་པ་གསུམ་གྱི་རིགས་ཅན་རྣམས་སོ་སོར་ཐེག་པ་གསུམ་ལ་འགོད་པ་ནི་གོ་རིམ་བཞིན་དུ་བྱང་ཆུབ་སེམས་དཔའི་བསྡུ་བ་དམན་པ་དང༌། འབྲིང་དང༌། མཆོག་ཡིན་ནོ། །ཡང་མོས་སྤྱོད་ཀྱི་གནས་སྐབས་ཀྱི་བསྡུ་བ་ནི་གདུལ་བྱའི་བསམ་པ་ལ་སོགས་པ་ཇི་ལྟ་བ་བཞིན་དུ་མི་ཤེས་པས་ཕལ་ཆེར་དོན་མེད་པ་ཡིན་ཞིང༌། ས་དང་པོ་ནས་བདུན་པའི་བར་གྱི་ནི་ཕལ་ཆེར་དོན་ཡོད་པ་ཡིན་ལ། དག་པ་ས་གསུམ་གྱི་ནི་རྣམ་པ་ཀུན་ཏུ་དོན་ཡོད་པ་ཡིན་ནོ། །ལྔ་པ་ལ་ཡང་གཉིས་ལས། རྒྱལ་བས་བསྔགས་པ་ནི་བྱང་ཆུབ་སེམས་དཔའ་གཞན་དོན་དུ་འཁོར་སྡུད་པ་རྣམས་ཀྱིས་བསྡུ་བའི་ཚུལ་འདི་ 

༼༣༧༢༽ ཉིད་ལ་ཡང་དག་པར་བརྟེན་པར་བྱ་སྟེ། བཞི་པོ་འདི་ནི་སེམས་ཅན་ཀུན་གྱི་གནས་སྐབས་དང་མཐར་ཐུག་གི་དོན་ཀུན་སྒྲུབ་པར་བྱེད་ཅིང༌། སེམས་ཅན་ཐམས་ཅད་སྨིན་པར་བྱེད་པའི་ཐབས་བཟང་པོ་ཡིན་པར་རྒྱལ་བས་རབ་ཏུ་བསྔགས་སོ། །སེམས་ཅན་སྨིན་པར་བྱེད་པ་ལ་བགྲོད་པ་གཅིག་པའི་ལམ་ཡིན་པ་ནི་བྱང་ཆུབ་སེམས་དཔའ་རྣམས་ཀྱིས་འདས་པའི་དུས་ན་འཁོར་བསྡུས་པ་དང༌། མ་འོངས་པ་ན་སྡུད་པར་འགྱུར་བ་དང༌། གང་དག་ད་ལྟར་སྡུད་པར་བྱེད་པ་དེ་ཀུན་བསྡུ་བ་བཞི་པོ་དེ་འདྲའི་སྒོ་ནས་སྡུད་པ་དེ་ལྟ་བས་ན། བསྡུ་བ་བཞི་པོ་འདི་ནི་སེམས་ཅན་སྨིན་པར་བྱེད་པ་རྣམས་ཀྱི་བགྲོད་པ་གཅིག་པའི་ལམ་ཡིན་ནོ། །གཉིས་པ་མཇུག་བསྡུ་བ་ནི། སྔར་བཤད་པའི་ཚུལ་དེ་ལྟར་སྦྱིན་པས་རྟག་ཏུ་ལོངས་སྤྱོད་ལ་མ་ཆགས་པའི་བློ་དང༌། ཚུལ་ཁྲིམས་ཀྱིས་སྒོ་གསུམ་གྱི་མི་དགེ་བ་ཉེ་བར་ཞི་བ་དང༌། བཟོད་པས་ཁོང་ཁྲོ་སྡོམ་པ་དང༌། བརྩོན་འགྲུས་ཀྱིས་དགེ་བ་ལ་བརྩོན་པའི་ཕ་རོལ་ཏུ་ཕྱིན་པ་དང༌། བསམ་གཏན་གྱིས་སེམས་གནས་པའི་བདག་ཉིད་དང༌། ཤེས་རབ་ཀྱིས་ནང་སྲིད་པ་དང༌། ཕྱི་ཡུལ་ལ་མཚན་མར་རྣམ་པར་མི་རྟོག་པའི་བྱང་སེམས་དེ་ནི་བསྡུ་བ་བཞིས་སེམས་ཅན་གྱི་ཚོགས་སྡུད་པར་བྱེད་པ་ཡིན་ནོ། །ཕ་རོལ་ཏུ་ཕྱིན་པ་དང༌། བསྡུ་བའི་སྐབས་བཤད་ཟིན་ཏོ།། །།དེ་ལྟར་ཕ་རོལ་ཏུ་ཕྱིན་པ་དང་བསྡུ་བའི་ལེའུས་རང་གཞན་གྱི་དོན་སྒྲུབ་པ་བསྟན་ནས་རང་དོན་ཕུན་སུམ་ཚོགས་པ་སྒྲུབ་པ་ནི་དེའི་འབྲས་བུ་ལོངས་སྤྱོད་ལ་ཆགས་པའི་གཉེན་པོར་དཀོན་མཆོག་མཆོད་པ་དང༌། ལུས་ལ་ ༼༣༧༣༽ ཆགས་པའི་གཉེན་པོར་ལུས་སྲོག་ལ་མི་ལྟ་བར་དགེ་བའི་བཤེས་གཉེན་བསྟེན་པ་དང༌། གཞན་དོན་སྒྲུབ་པ་ན་གཞན་གྱི་ལོག་སྒྲུབ་ཀྱིས་སྐྱོ་ནས་གཞན་ཡལ་བར་འདོར་བའི་གཉེན་པོར་ཚད་མེད་བཞི་བསྒོམ་པར་བྱ་བ་ཡིན་པས་དེའི་འོག་ཏུ་སྤྱོད་པའི་ལྷན་ཅིག་བྱེད་རྐྱེན་མཆོད་བསྟེན་ཚད་མེད་ཀྱི་ལེའུ་སྟོན་ཏོ། །དེ་ལ་གཉིས་ཏེ།

རྒྱས་པར་བཤད་པ་དང༌། དོན་བསྡུས་པས་ཕན་ཡོན་བསྟན་པའོ། །དང་པོ་ལ་མཆོད་པ་དང༌། བསྟེན་པ་དང༌། ཚད་མེད་པ་དང་གསུམ་ལས། དཀོན་མཆོག་མཆོད་པ་ལ་བྱང་ས་ལས། སངས་རྒྱས་ཀྱི་གཟུགས་སྐུ་ཉིད་ལ་མཆོད་པ་དང༌། མཆོད་རྟེན་ལ་མཆོད་པ་དང༌། མངོན་སུམ་དང༌། མངོན་སུམ་མ་ཡིན་པ་དང༌། བདག་གིས་བྱས་པ་དང༌། གཞན་བྱེད་དུ་བཅུག་པ་དང༌། རྙེད་བཀུར་དང༌། རྒྱ་ཆེན་པོ་དང༌། ཀུན་ནས་ཉོན་མོངས་པ་ཅན་མ་ཡིན་པ་དང༌། སྒྲུབ་པའི་མཆོད་པ་སྟེ་བཅུ་བཤད་ལ། འདིར་གཉིས་ཏེ། དབྱེ་བ་དང༌། མཆོག་ཏུ་གྱུར་པའོ། །དང་པོ་ལ་གཉིས་ཏེ། རྒྱུ་མཚན་ལ་སོགས་པ་དང༌། དུས་ལ་སོགས་པའི་སྒོ་ནས་དབྱེ་བའོ། །དང་པོ་ནི་འོག་གི་རྒྱུ་མཚན་དང་ནི་ཞེས་པ་ལ་སོགས་པའི་དོན་བརྒྱད་རིམ་པ་ལྟར་འཆད་པ་ལས་མཆོད་པ་ལ་འཇུག་པའི་རྒྱུ་མཚན་ནི་རབ་ཏུ་དྭང་བའི་སེམས་དང་ལྡན་པ་ཡིས་སོ། །ཡོངས་སུ་བསྔོ་བ་ནི་ཚོགས་གཉིས་རྫོགས་པར་བྱ་བའི་ཕྱིར་རོ། །རྟེན་ནི་མངོན་སུམ་དང་མངོན་སུམ་མ་ཡིན་པའི་སངས་རྒྱས་ལ་སོགས་པ་རྣམས་སོ། །དངོས་པོ་ནི་གོས་དང་རྒྱན་ལ་སོགས་པ་རྣམས་ཀྱིས་མཆོད་དོ། །རྒྱུ་ནི་ ༼༣༧༤༽ སངས་རྒྱས་འབྱུང་བ་དོན་ཡོད་པར་གྱུར་ཅིག་ཅེས་སྔོན་སྨོན་ལམ་བཏབ་པ་དང་ལྡན་པའོ། །ཡེ་ཤེས་ནི་མཆོད་པར་བྱེད་པ་དང༌། མཆོད་པར་བྱ་བ་དང༌། མཆོད་པ་སྟེ་གསུམ་པོ་དམིགས་པར་མི་བྱེད་པ་སྟེ། དེས་སངས་རྒྱས་མཆོད་པ་རྫོགས་པ་སྟེ་རྣམ་པར་དག་པར་འགྱུར་བ་ཡིན་ནོ། །གཞན་ཡང་ཞིང་ནི་སེམས་ཅན་ཚད་མེད་པ་དག་སྟེ། དེ་དག་མཆོད་པ་ལ་སྦྱར་བས་ཀུན་གཞི་ལ་མཆོད་པའི་བསོད་ནམས་ཀྱི་ས་བོན་བཏབ་ནས་ཡོངས་སུ་སྨིན་པར་བྱེད་པའོ། །གནས་ལ། རྫས་ལ་བརྟེན་པ་ནི་གཞན་ཡང་གོས་ལ་སོགས་པ་རྫས་ལ་བརྟེན་ནས་མཆོད་པའོ། །གོང་གི་གོས་སོགས་ནི་རྫས་ཀྱི་ངོ་བོ་བསྟན་པ་ཡིན་ལ། འདིར་རྫས་ལ་བརྟེན་ནས་མཆོད་པ་འཕེལ་བར་བྱེད་པའི་ཆ་ནས་བསྟན་པའོ། །སེམས་ལ་བརྟེན་པའི་མཆོད་པ་ནི་སེམས་ཀྱི་སྒོ་ནས་མཆོད་པ་སྟོན་པའི་ཐེག་ཆེན་གྱི་མདོ་ལ་མོས་པ་དང༌།

བསམ་པ་ལ་རོ་མྱང་བ་དང༌། རྗེས་སུ་ཡི་རང་བ་དང༌། མངོན་པར་དགའ་བ་ཡིད་ལ་བྱེད་པ་དག་དང༌། ངོམས་མི་ཤེས་པ་དང༌། རྒྱ་ཆེ་བ་དང༌། དགའ་བ་དང༌། ཕན་པ་དང༌། མ་གོས་པ་དང༌། དགེ་བའི་བསམ་པ་སྟེ་བསམ་པ་དྲུག་དང༌། དབང་འབྱོར་པ་ལ་བརྟེན་པ་ལ་སོགས་པ་ཕར་ཕྱིན་དྲུག་གི་སྐབས་སུ་བཤད་པ་བཞིན་ནོ། །སྨོན་པ་སྟེ་བྱང་ཆུབ་ཏུ་སེམས་བསྐྱེད་པ་དང༌། སེམས་ཅན་ལ་སྙིང་བརྩེ་བ་དང༌། དགེ་བའི་དཀའ་སྤྱད་བཟོད་པ་དང༌། ཕར་ཕྱིན་དྲུག་ཡང་དག་པར་སྤྱོད་པའི་སྒོ་ནས་མཆོད་པ་དང༌། གཞི་རྟོགས་ཚུལ་ནི་ཚུལ་བཞིན་ཡིད་ལ་བྱེད་པས་ཕྱིན་ཅི་མ་ལོག་པར་གཞི་ཆོས་ཉིད་ལ་སེམས་གཏོད་ ༼༣༧༥༽ པ་དང༌། འགྲེལ་ཆེན་མཁན་པོ་ན་རེ་མི་རྟག་པ་ལ་སོགས་པ་ཚུལ་བཞིན་ཡིད་ལ་བྱེད་པ་ཡིན་ཞེས་ཟེར་རོ། །མཐོང་ལམ་དུ་ཡང་དག་པའི་ལྟ་བས་གཞི་ཡང་དག་པ་ཇི་ལྟ་བ་བཞིན་དུ་རྟོགས་པ་དང༌། ཉན་ཐོས་རྣམས་ཀྱིས་ཉོན་མོངས་པ་ལས་གྲོལ་བ་དང༌། ཐེག་ཆེན་པས་དེ་བཞིན་ཉིད་དྲི་མ་དང་བྲལ་བའི་སྒོ་ནས་བྱང་ཆུབ་ཐོབ་པའོ། །བྱང་ཆུབ་ཐོབ་པ་མཆོད་པ་ཇི་ལྟར་ཡིན་ཞེ་ན། ཊཱི་ཀ་ལས་བྱང་ཆུབ་སེམས་དཔའ་སངས་རྒྱས་ལ་མཆོད་པ་ལ་སོགས་པའི་རིམ་གྱིས་འཇུག་པ་རྣམས་སངས་རྒྱས་ཉིད་ཐོབ་པ་གང་ཡིན་པ་འདི་ནི་སངས་རྒྱས་བཅོམ་ལྡན་འདས་རྣམས་ལ་མཆོད་པའི་མཆོག་ཡིན་ནོ་ཞེས་བཤད་པས་སྨོན་ལམ་མན་ཆད་སངས་རྒྱས་དགེས་པའི་མཆོད་པ་ཡིན་ལ་བྱང་ཆུབ་ཐོབ་པ་ན་སངས་རྒྱས་ཀྱི་བཞེད་པ་མཐར་ཐུག་གྲུབ་པ་ཡིན་པས་སངས་རྒྱས་དགེས་པའི་མཆོད་པའི་ནང་ནས་ཀྱང་འདི་མཆོག་ཡིན་ནོ། །གཉིས་པ་ལ་དུས་ཀྱི་སྒོ་ནས་ཕྱེ་ན་འདས་པའི་མཆོད་པ་རྒྱུ་མཐུན་གྱི་རྒྱུ་དང༌། ད་ལྟར་གྱི་མཆོད་པ་ནི་རྒྱུ་མཐུན་གྱི་འབྲས་བུ་དང༌། ཡང་ད་ལྟར་གྱི་རྒྱུ་དང༌། མ་འོངས་པའི་མཆོད་པ་ནི་འབྲས་བུ་ཉིད་དོ། །ཕྱི་ནང་གིས་དབྱེ་ན་བདག་ཉིད་ཀྱིས་བྱེད་པ་ནི་ནང་གིའོ། །གཞན་བྱེད་དུ་བཅུག་པ་ནི་ཕྱིའི་འོ། །འགྲེལ་ཆེན་མཁན་པོ་ན་རེ་རང་གི་ལུས་འབུལ་བ་དང༌།

ཆོས་ཉན་པ་དང༌། སེམས་པ་ལ་སོགས་པ་བྱེད་པ་ནི་བདག་གི་ཡིན་ལ། གཞན་བྱེད་དུ་བཅུག་པ་དང་ཆོས་གོས་ལ་སོགས་པ་འབུལ་བ་ནི་ཕྱིའི་མཆོད་པ་ཡིན་ཞེས་གསུང་ངོ༌། །ཕྲ་རགས་ཀྱིས་ཕྱེ་ན་ཆོས་གོས་དང་བསོད་སྙོམས་ལ་སོགས་ ༼༣༧༦༽ པ་འབུལ་བ་རྙེད་པ་དང༌། ཕྱག་འཚལ་བ་ལ་སོགས་པ་བཀུར་སྟིའི་མཆོད་པ་ནི་རགས་པའོ། །སྤྱིར་དགེ་བ་སྒྲུབ་པའམ་ཁྱད་པར་དུ་བྱང་ཆུབ་སེམས་དཔའི་ཚུལ་ཁྲིམས་གསུམ་ལ་སློབ་པ་སྒྲུབ་པའི་མཆོད་པ་ནི་ཕྲ་བའོ། །མཆོག་དམན་གྱིས་ཕྱེ་ན་བསམ་པ་དང་རྫས་ཆུང་བ་ནི་དམན་པའོ། །དེ་གཉིས་རྒྱ་ཆེན་པོ་ནི་གྱ་ནོམ་པའོ། །ཡང་འཁོར་གསུམ་དུ་རྟོག་པའི་ང་རྒྱལ་དང་བཅས་པ་ནི་དམན་པའོ། །ང་རྒྱལ་མེད་པ་ནི་གྱ་ནོམ་པའོ། །ཉེ་རིང་གིས་ཕྱེ་ན་དུས་ཕྱིས་སྦྱོར་བ་རིང་ལ། དེ་མ་ཐག་སྦྱོར་བ་ཉེ་བ་དང༌། འགྲོ་བ་སྟེ་ཚེ་རབས་དུ་མས་བར་དུ་ཆོད་པ་ནི་རིང་ལ། ཚེ་ཕྱི་མ་ཉིད་ལ་མཆོད་པ་བྱེད་པ་ནི་ཉེ་བའོ། །ཡང་མཆོད་པ་གང་ཞིག་ཚེ་ཕྱི་མ་ལ་བྱ་བར་སྨོན་པ་ནི་རིང་ལ། འདི་ཉིད་དུ་བྱ་བར་སྨོན་པ་དེ་ཉེ་བའོ། །མཆོག་ཏུ་གྱུར་པ་ནི་རང་གི་སེམས་ཀྱིས་སངས་རྒྱས་རྣམས་མཆོད་པ་ནི་མཆོད་པ་དང་ལྡན་པའི་ཐེག་ཆེན་གྱི་ཆོས་ལ་མོས་པ་དང༌། རོ་མྱང་བ་ལ་སོགས་པའི་བསམ་པ་དང༌། ནམ་མཁའ་མཛོད་ལ་སོགས་པའི་ཏིང་ངེ་འཛིན་ལ་དབང་འབྱོར་པ་དང༌། འཁོར་གསུམ་རྣམ་པར་མི་རྟོག་པའི་ཐབས་ཀྱིས་ཡོངས་སུ་བཟུང་བ་དང༌། ས་བརྒྱད་པ་ཡན་ཆད་དུ་འདྲེས་པ་ཉེ་བར་འདྲེས་པའི་ཕྱིར་བྱང་ཆུབ་སེམས་དཔའ་ཆེན་པོ་ཀུན་དང་དོན་གཅིག་ལ་འཇུག་པ་སྟེ། འགྲེལ་ཆེན་མཁན་པོ་ན་རེ་བྱང་ཆུབ་སེམས་དཔའ་གཅིག་གིས་སེམས་ཅན་སྨིན་པར་བྱས་ན་ས་དེར་ཞུགས་པའི་བྱང་ཆུབ་སེམས་དཔའ་གཞན་གྱིས་ཀྱང་སྨིན་པར་བྱས་པ་ཡིན་པས་འདྲེས་པ་དང༌། གཅིག་གིས་སངས་རྒྱས་མཆོད་ན་ཐམས་ཅད་ཀྱིས་མཆོད་པ་ཡིན་ ༼༣༧༧༽ པས་ཉེ་བར་འདྲེས་པ་ཡིན་ཞེས་ཟེར་རོ། །ལྔ་པོ་དེས་མཆོག་ཏུ་གྱུར་པའོ། །བྱང་ས་ལས།

དེ་བཞིན་གཤེགས་པ་ལ་མཆོད་པ་ཇི་ལྟ་བ་བཞིན་དུ་ཆོས་ལ་མཆོད་པ་དང༌། དགེ་འདུན་ལ་མཆོད་པ་ཡང་དེ་དང་འདྲ་བར་ཅི་རིགས་པར་རིགས་པར་བྱའོ། །ཞེས་གསུངས་པ་ལྟར་འདིར་ཡང་ཆོས་དང་དགེ་འདུན་ལ་མཆོད་པ་ཤུགས་ལ་རིགས་པར་བྱའོ། །དགེ་བའི་བཤེས་གཉེན་བསྟེན་པ་ལ་གསུམ་ཏེ། བསྟེན་པ་ཕུན་སུམ་ཚོགས་པ་དང༌། དབྱེ་བ་དང༌། མཆོག་ཏུ་གྱུར་པའོ། །དང་པོ་ལ་གཉིས་ལས་བསྟེན་པ་ནི། བསྟེན་པ་རྟེན་དང་ཞེས་པ་ལ་སོགས་པ་བརྒྱད་དོ། །དེ་དག་རྒྱས་པར་བཤད་པ་ལ། དང་པོ་རྟེན་ནི་བྱང་ཆུབ་སེམས་དཔའ་དགེ་བའི་བཤེས་གཉེན་ཚུལ་ཁྲིམས་དང་ལྡན་པས་དབང་པོ་དུལ་བ། ཏིང་ངེ་འཛིན་དང་ལྡན་པས་སེམས་ནང་དུ་ཞི་བར་གནས་པ། ཤེས་རབ་དང་ལྡན་པས་ཉོན་མོངས་པ་ཉེ་བར་ཞི་བ། སློབ་མ་བས་ཡོན་ཏན་ཆུང་བའམ་མཉམ་པ་མ་ཡིན་པས་ཡོན་ཏན་ལྷག་པ། གཞན་དོན་ལ་ཤིན་ཏུ་བརྩོན་པ་དང་བཅས་པ། ཐོས་པ་མང་བས་ན་ལུང་གིས་ཕྱུག་པ། དེ་ཁོ་ན་ཉིད་རབ་ཏུ་རྟོགས་པ། ཆོས་སྨྲ་མཁས་པ་དང་ལྡན་པ། ཟང་ཟིང་ལ་མི་ལྟ་བས་བརྩེ་བའི་བདག་ཉིད། རྟག་ཏུ་ཆོས་སྟོན་པའི་ཕྱིར་སྐྱོ་བ་སྤངས་པ་སྟེ་དེ་ལྟ་བུ་ནི་དགེ་བའི་བཤེས་གཉེན་མཆོག་ཏུ་གྱུར་པ་ཡིན་པས་བྱང་ཆུབ་སེམས་དཔའ་དེ་ལ་བསྟེན་པར་བྱའོ། །གཞི་ནི་ཚུལ་ཇི་ལྟར་ཞེ་ན། ཡང་དག་པའི་ཡོན་ཏན་སྒྲོགས་པ་དང་ཕྱག་འཚལ་བ་ལ་སོགས་པ་བཀུར་སྟི་དང་ཆོས་གོས་དང་བསོད་སྙོམས་ལ་སོགས་ ༼༣༧༨༽ པ་རྙེད་པ་དང༌། ལུས་བཀྲུ་བ་ལ་སོགས་པ་རིམ་གྲོ་དང༌། དེས་ཇི་ལྟར་གདམས་པ་བཞིན་དུ་སྒྲུབ་པའི་སྒོ་ནས་བཤེས་གཉེན་བསྟེན་པར་བྱ་སྟེ། དེ་ནི་བསྟེན་པའི་གཞིའོ། །རྒྱུ་མཚན་ནི་དེ་བཞིན་དུ་བློ་དང་ལྡན་པ་དེ་དམ་པའི་ཆོས་ལ་གུས་པ་ལ་སོགས་པའི་སྒོ་ནས་བཤེས་གཉེན་བསྟེན་ཚུལ་ནི་ཀླན་ཀ་བཙལ་བ་ལ་སོགས་པའི་ཕྱིར་དག་པའི་བཤེས་གཉེན་གྱི་དྲུང་དུ་འགྲོ་བ་མ་ཡིན་གྱི་དམ་པའི་ཆོས་ཀྱི་དོན་ཀུན་ཤེས་པར་བྱ་བའི་བསམ་པ་དང༌། བསམ་གཏན་ལ་གནས་པ་ལ་སོགས་པའི་དུས་དྲུང་དུ་མི་འགྲོ་བས་ཆོས་ཉན་པའི་འདུ་ཤེས་པ་དང༌།

ང་རྒྱལ་དང་བག་མེད་པའི་སྤྱོད་ལམ་གྱིས་མི་འགྲོ་བས་འདུད་པ་སྟེ་ང་རྒྱལ་མེད་ཅིང་གུས་པ་དང་བཅས་པས་དགེ་བའི་བཤེས་གཉེན་གྱི་དྲུང་དུ་བགྲོད་པ་སྟེ་འགྲོ་བར་བྱའོ། །ཡོངས་སུ་བསྔོ་བ་ནི་བྱང་ཆུབ་སེམས་དཔའ་དགེ་བའི་བཤེས་གཉེན་བསྟེན་པ་དེ་ནི་རྙེད་བཀུར་རྙེད་པར་འདོད་ནས་བསྟེན་པ་མ་ཡིན་གྱི། དགེ་བའི་བཤེས་གཉེན་དེས་ཇི་ལྟར་བསྟན་པའི་ཆོས་ཚུལ་བཞིན་དུ་བསྒྲུབ་པར་བྱ་བའི་ཕྱིར་དེ་ཡོངས་སུ་བསྔོ་བ་སྟེ། དེའི་ཆེད་དུ་དམིགས་ནས་དགེ་བའི་བཤེས་གཉེན་བསྟེན་པར་བྱེད་དོ། །རྒྱུ་ནི་བརྟན་པ་དགེ་བའི་བཤེས་གཉེན་གྱིས་ཇི་སྐད་བསྟན་པ་བཞིན་དུ་སྒྲུབ་པར་བྱེད་པ་དེས་དགེ་བའི་བཤེས་གཉེན་དེའི་སེམས་ཡང་དག་པར་མགུ་བར་བྱེད་དེ། སྐྱེས་རབས་ལས། ཕན་པར་བྱེད་ལ་ལན་དུ་མཆོད་པ་ནི། །བསྒོ་བའི་ཚིག་བཞིན་ཉམས་སུ་ལེན་པ་ཡིན། །ཞེས་པ་ལྟར་རོ། །ཡེ་ཤེས་ནི་ཐེག་པ་གསུམ་པོ་ཐམས་ཅད་ལ་མཁས་ ༼༣༧༩༽ པར་བློས་རྟོགས་པར་བྱས་ནས་བྱང་ཆུབ་སེམས་དཔའ་རང་གི་ཐེག་པ་སྟེ། ཐེག་ཆེན་གྱི་ལམ་སྒྲུབ་པར་བྱ་བའི་ཕྱིར་འབད་པར་བྱེད་དོ། །ཞིང་ནི་གང་གདུལ་བར་བྱ་བའི་ཞིང་སེམས་ཅན་ཚད་མེད་པ་ཡོངས་སུ་སྨིན་པར་བྱ་བའི་ཕྱིར་དང༌། སངས་རྒྱས་ཀྱི་ཞིང་དག་པ་ཡང་སྦྱང་བར་བྱ་བའི་ཕྱིར་དགེ་བའི་བཤེས་གཉེན་བསྟེན་པ་ཡིན་ཏེ། སེམས་ཅན་ཚད་མེད་པ་དེ་དག་ལ་ཞིང་དག་པར་གནས་ནས་ཆོས་ཐོབ་པར་འགྱུར་པའི་ས་བོན་འཇོག་པར་བྱེད་པ་ཡིན་ནོ། །གནས་ནི་དེ་ཆོས་ཀྱི་བགོ་སྐལ་ལ་སྤྱོད་པའི་ཆེད་དུ་ཡོན་ཏན་དང་ལྡན་པའི་བཤེས་གཉེན་རབ་ཏུ་བསྟེན་པར་བྱེད་ཀྱི་ཟང་ཟིང་གི་བགོ་སྐལ་ལ་སྤྱོད་པའི་ཕྱིར་ནི་མ་ཡིན་ནོ། །འགྲེལ་ཆེན་མཁན་པོ་ནི་ཆོས་ཀྱི་བགོ་སྐལ་ལ་སྤྱོད་པ་ཡོན་ཏན་དང་ལྡན་པས་བཤེས་གཉེན་བསྟེན་པར་བྱེད་ཅེས་པའི་དོན་དུ་འཆད་དོ། །དབྱེ་བ་ནི། བློ་དང་ལྡན་པའི་དགེ་བའི་བཤེས་གཉེན་བསྟེན་ཚུལ་ལ་དུས་ཀྱིས་ཕྱེ་ན་རྒྱུ་དང་ཞེས་ཏེ་སྔར་དང་འདྲའོ། །ཕྱི་ནང་གིས་ཕྱེ་ན་དགེ་བའི་བཤེས་གཉེན་ལ་བསྟེན་ནས་ཆོས་སྒོ་རྗེས་འགྲོ་སྟེ་ཆོས་ཀྱི་སྒོའི་རྒྱུན་གྱི་ཏིང་ངེ་འཛིན་ཐོབ་ནས་དེ་ཡང་དང་ཡང་དུ་གོམས་པར་བྱེད་པས་ནི་དགེ་བའི་བཤེས་གཉེན་མཉེས་པར་འགྱུར་ཏེ་ནང་གིའོ། །རྫས་འབུལ་བ་ལ་སོགས་པ་ནི་ཕྱིའི་འོ། །ཕྲ་རགས་ཀྱིས་ཕྱེ་ན་ཐོས་པ་མཉན་པ་ནི་རགས་ལ།

སེམས་ཀྱི་རྣལ་འབྱོར་བསམ་པ་དང་སྒོམ་པ་གཉིས་ནི་ཕྲ་བའོ། །མཆོག་དམན་དང་ཉེ་རིང་གིས་དབྱེ་བ་ནི་ང་རྒྱལ་ཞེས་སོགས་ཏེ་སྔར་གྱི་ཤུགས་ཀྱིས་ཤེས་སོ། །མཆོག་ཏུ་གྱུར་པ་ནི། རང་གི་སེམས་ཀྱིས་དགེ་བའི་ ༼༣༨༠༽ བཤེས་གཉེན་གྱི་མཆོག་ཐེག་ཆེན་གྱི་དགེ་བའི་བཤེས་གཉེན་བསྟེན་པ་ནི་དགེ་བའི་བཤེས་གཉེན་བསྟེན་ཚུལ་སྟོན་པའི་ཐེག་ཆེན་གྱི་ཆོས་ལ་མོས་པ་ལ་སོགས་པའི་སྒོ་ནས་མཆོག་ཏུ་གྱུར་པ་ཡིན་ནོ་ཞེས་སྔར་གྱི་རིགས་པས་ཤེས་པར་བྱའོ། །ཚད་མེད་པ་སྒོམ་པ་ལ་གསུམ་སྟེ། སྤྱིར་བསྟན་པ་དང༌། སྙིང་རྗེ་བྱེ་བྲག་ཏུ་བཤད་པ་དང༌། ཚད་མེད་པ་མཆོག་ཏུ་གྱུར་པའོ། །དང་པོ་ལ་གཉིས་ཏེ། མཚན་ཉིད་དང༌། དབྱེ་བའོ། །དང་པོ་ལ་གཉིས་ལས། སྤྱིར་བསྟན་པ་ནི་བརྟན་པའི་ཚངས་པའི་གནས་པ་སྟེ་ཚད་མེད་པ་བཞི་ནི་མི་མཐུན་ཕྱོགས་བཞི་སྤངས་པ་དང༌། གཉེན་པོ་འཁོར་གསུམ་དུ་རྣམ་པར་མི་རྟོག་པའི་ཡེ་ཤེས་དང་ལྡན་པ་དང༌། དམིགས་པའི་ཁྱད་པར་གང་ཟག་དང༌། ཆོས་དང༌། དམིགས་པ་མེད་པ་སྟེ་གསུམ་ལ་འཇུག་པ་དང༌། བྱེད་ལས་ཀྱི་ཁྱད་པར་སེམས་ཅན་རྣམས་ཡོངས་སུ་སྨིན་པར་བྱེད་པའོ། །དམིགས་པ་བྱེ་བྲག་ཏུ་བཤད་པ་ནི་དམིགས་པ་གསུམ་པོ་དེ་གང་ཡིན་ཞེ་ན། ཡུལ་སེམས་ཅན་དུ་བདེན་པར་བཟུང་ནས་དེ་ལ་བྱམས་པ་ལ་སོགས་པ་བཞི་བསྒོམ་པ་ནི་སེམས་ཅན་ལ་དམིགས་པ་སྟེ། མུ་སྟེགས་པ་དང་ཡང་ཐུན་མོང་བའོ། །ཕུང་པོ་དང་ཁམས་དང་སྐྱེ་མཆེད་ཆོས་ཙམ་ལ་སེམས་ཅན་དུ་འདོགས་པར་བསམ་པ་ཐག་པས་མཐོང་ནས་བྱམས་སོགས་བཞི་སྒོམ་པ་ནི་ཆོས་ལ་དམིགས་པ་སྟེ། ཉན་རང་དང་ཐུན་མོང་བའོ། །ཆོས་ཙམ་དུ་ཡང་མི་རྟོག་པའི་བྱམས་པ་ལ་སོགས་པ་ནི་དམིགས་པ་མེད་པ་སྟེ། ཐེག་ཆེན་པ་ཁོ་ནའི་འོ། །ཡང་གསུམ་པོ་དེ་གཙོ་ཆེར་མོས་སྤྱོད་དང༌། རྒྱུའི་ས་ ༼༣༨༡༽ བདུན་དང༌། འབྲས་བུའི་ས་གསུམ་ན་གོ་རིམ་ལྟར་ཡོད་དོ། །འདིར་བརྟན་པ་རྣམས་ཀྱི་ཚད་མེད་པ་བཞི་པོའི་ནང་ནས་སེམས་ཅན་ལ་དམིགས་པའི་བྱམས་པ་ནི་དམིགས་པ་སེམས་ཅན་ལ་དམིགས་ནས་རྣམ་པ་དེ་དག་བདེ་བ་དང་ལྡན་པར་འདོད་པའོ། །སྙིང་རྗེ་ནི་སྡུག་བསྔལ་གྱིས་ཉམ་ཐག་པ་རྣམས་ལ་དམིགས་ནས་སྡུག་བསྔལ་དེ་དང་བྲལ་བར་འདོད་པའོ། །དགའ་བ་ནི་བདེ་བ་དང་ལྡན་པའི་སེམས་ཅན་ལ་དམིགས་ནས་བདེ་བ་དེ་དང་མི་འབྲལ་བར་འདོད་པའོ། །བཏང་སྙོམས་ནི་ཉོན་མོངས་པ་ཆགས་སྡང་གཏི་མུག་ཅན་གྱི་སེམས་ཅན་རྣམས་ཉོན་མོངས་པ་དེ་དག་དང་བྲལ་བར་འདོད་པའོ། །ཆོས་ལ་དམིགས་པ་ནི་ཚད་མེད་པ་བཞི་པོ་དེ་དག་བསྟན་པའི་ཆོས་ལ་དམིགས་ནས་ཐོས་བསམ་བྱས་པ་ལ་བརྟེན་ནས་བྱུང་བའི་ཚད་མེད་བཞི་སྟེ།

དེས་ན་སྡེ་སྣོད་ཀྱི་ཆོས་ལ་དམིགས་ནས་བྱུང་བས་དེར་བཏགས་ཏེ་སྔར་གྱི་དང་མི་འདྲའོ། །དམིགས་པ་མེད་པ་ནི་སེམས་ཅན་དང་ཆོས་སུ་མི་རྟོག་པའི་སྒོ་ནས་སེམས་ཅན་དང་ཆོས་དེའི་དེ་བཞིན་ཉིད་ལ་རབ་ཏུ་འཇུག་པའོ། །ཡང་རྒྱུ་མཚན་བཞིས་དམིགས་པ་མེད་པ་དེའི་དོན་རིག་པར་བྱ་སྟེ། དེ་བཞིན་ཉིད་ལ་དམིགས་པའི་ཕྱིར་ཡང་དམིགས་པ་མེད་པ་ཞེས་བྱའོ། །ས་བརྒྱད་པ་ཡན་ཆད་དུ་ཞི་བ་སྟེ་མི་སྐྱེ་བའི་ཆོས་ལ་བཟོད་པ་ཐོབ་པའི་སྒོ་ནས་ཚད་མེད་པ་བཞིའི་མི་མཐུན་ཕྱོགས་རྣམས་སྤངས་པས་དེ་དག་གི་ས་བོན་རྒྱས་ཏེ་རྣམ་པར་དག་ཅིང་ལྷུན་གྱིས་གྲུབ་པའི་ཕྱིར་སྐབས་དེའི་བྱམས་པ་ལ་སོགས་པ་ནི་དམིགས་པ་མེད་པ་ཞེས་ 

༼༣༨༢༽ བྱའོ། །བྱམས་པས་ཀུན་ནས་བསླང་བའི་ལུས་དང་ངག་གི་ལས་གཉིས་ལ་བྱམས་པར་བཏགས་པ་དེ་ནི་བེམས་པོ་ཡིན་པས་དམིགས་པ་མེད་པ་ཡིན་ནོ། །ཡིད་ཀྱི་མདུད་པ་རྣམས་སྤངས་པའི་ཕྱིར་དམིགས་པ་ཆད་དོ་ཞེས་བྱུང་བས་ཉོན་མོངས་རྣམས་ནི་དམིགས་པ་ཡིན་ལ། དེ་དག་ཟད་པའི་ཕྱིར་བྱམས་པ་ལ་སོགས་པ་བཞི་ནི་དམིགས་པ་མེད་པའོ། །དབྱེ་བ་ལ་བཞི་སྟེ། རྟེན་དང༌། མཆོག་དམན་དང༌། རྒྱུ་འབྲས་རྟགས་གསུམ་དང༌། སྐྱོན་ཡོན་གྱི་སྒོ་ནས་དབྱེ་བའོ། །དང་པོ་ནི་སྤྱིར་ཚད་མེད་པ་བཞི་པོ་དེ་དག་རྟེན་བསམ་གཏན་ལ་བརྟེན་པ་ན་མི་མཐུན་ཕྱོགས་སྟོབས་ཆེ་བས་ཉམས་པར་འགྱུར་བའི་སྐལ་པ་ཅན་གཡོ་བ་དང༌། གཉེན་པོ་སྟོབས་ཆེ་བས་མི་ཉམས་ཤིང་གོང་ནས་གོང་དུ་འགྲོ་བ་གནས་པ་དང༌། ཁྱད་པར་དུ་འགྱུར་བའི་སྐལ་པ་ཅན་མི་གཡོ་བ་དང༌། བསམ་གཏན་གྱི་བདེ་བ་ལ་ཆགས་པས་རོ་མྱང་བ་དང་བཅས་པ་ཉོན་མོངས་པ་ཅན་དང༌། དེ་མེད་པ་ཉོན་མོངས་པ་ཅན་མིན་པ་ཞེས་བྱ་བ་སྟེ་བཞི་ཡོད་པ་ལས། ཁྱད་པར་དུ་བྱང་ཆུབ་སེམས་དཔའི་ཚད་མེད་པ་ནི་གནས་པ་དང་ཁྱད་པར་དུ་འགྱུར་པའི་སྐལ་པ་ཅན་ཡིན་པས་མི་གཡོ་བ་དང༌། བདེ་བ་ལ་རོ་མི་མྱང་བས་འདོད་ཆགས་དང་བྲལ་བར་རབ་ཏུ་གནས་པ་ཡིན་ནོ། །གཉིས་པ་ནི་མཉམ་པར་བཞག་པ་ཁམས་གོང་མའི་ཚད་མེད་ལ་ལྟོས་ནས་མཉམ་པར་བཞག་པའི་ངོ་བོ་ཉིད་མིན་པ་འདོད་ཁམས་པའི་ཚད་མེད་པ་དེ་དམན་ནོ། །མཉམ་པར་བཞག་པ་ཡང་ཆེན་པོ་ལ་ལྟོས་ནས་ཆུང་ངུ་དང་འབྲིང་པོ་དམན་ནོ། །དམན་ ༼༣༨༣༽ པའི་ས་པ་ཞེས་བྱ་བ་ནི་ས་དང་པོ་ལ་ལྟོས་ནས་མོས་སྤྱོད་ཀྱིས་དམན་ལ། བཅུ་པ་ལ་ལྟོས་ནས་དགུ་པ་དམན་པའི་བར་རོ། །བསམ་པ་དམན་པ་ཉན་རང་གི་ཚད་མེད་དེ་ཐེག་ཆེན་ལ་ལྟོས་ནས་དམན་ནོ། །ས་བརྒྱད་པ་མི་སྐྱེ་བའི་ཆོས་ལ་བཟོད་པ་ཐོབ་པ་ལ་ལྟོས་ནས་ང་རྒྱལ་དང་བཅས་པ་ས་བདུན་པ་མན་ཆད་ཀྱི་ཚད་མེད་པ་གང་ཡིན་པ་དེ་དམན་པ་སྟེ་དེ་ལྟར་དྲུག་པོ་དེ་ནི་རང་རང་གི་བཟློག་ཕྱོགས་དེ་དག་ལ་ལྟོས་ནས་དམན་པ་ཡིན་ལ།

གཞན་བཟློག་ཟླ་དྲུག་པོ་དེ་ཉིད་ནི་ལྷག་པ་ཡིན་ནོ། །གསུམ་པ་ནི་རྒྱུ་ཚངས་པའི་གནས་ལ་གནས་པའི་བློ་ལྡན་དེ་རྣམ་སྨིན་གྱི་འབྲས་བུ་ནི་གཟུགས་ཀྱི་ཁམས་སུ་སྐྱེ་བར་རིགས་ཤིང་ནུས་ཀྱང་སྙིང་རྗེས་གདུལ་བྱའི་དོན་དུ་འདོད་པའི་ཁམས་སུ་སྐྱེའོ། །བདག་པོའི་འབྲས་བུ་ནི་བྱང་ཆུབ་སེམས་དཔའི་ཚད་མེད་པ་དེས་ནི་བསོད་ནམས་དང་ཡེ་ཤེས་ཀྱི་ཚོགས་རྣམས་རྫོགས་པར་བྱེད་ཅིང༌། སྐྱེས་བུ་བྱེད་པའི་འབྲས་བུ་ནི་སེམས་ཅན་དག་ཀྱང་སྨིན་པར་བྱེད་དོ། །རྒྱུ་མཐུན་གྱི་འབྲས་བུ་ནི་ཚེ་རབས་ཀུན་ཏུ་ཚངས་པའི་གནས་པ་བཞི་དང་མི་འབྲལ་ཞིང༌། བྲལ་བའི་འབྲས་བུ་ནི་ཚད་མེད་བཞི་པོ་དེ་ཡི་མི་མཐུན་ཕྱོགས་དང་བྲལ་བའོ། །རྟགས་ནི་བག་མེད་དེ་རེ་ཞིག་མི་མཐུན་ཕྱོགས་ཅུང་ཟད་ཡུད་ཙམ་ཞིག་མངོན་དུ་གྱུར་པའམ། བྱམས་པ་ལ་སོགས་པ་མངོན་དུ་མ་བྱས་ཀྱང་མི་མཐུན་ཕྱོགས་གནོད་སེམས་ལ་སོགས་པ་དེ་སྐྱེ་བའི་རྐྱེན་ཡུལ་མི་བཟད་པ་མངོན་དུ་གྱུར་པས་ཀྱང་ཚད་མེད་པ་དེ་ལས་མི་འགྱུར་བའོ། །བཞི་པ་ལ་གཉིས་ཏེ། སྐྱོན་དང༌། ཡོན་ཏན་གྱི་དབྱེ་བའོ། །དང་པོ་ལ་ ༼༣༨༤༽ གཉིས་ལས། མི་མཐུན་པའི་ཕྱོགས་ངོས་བཟུང་བ་ནི་བྱང་ཆུབ་སེམས་དཔའི་ཚད་མེད་པ་བཞིའི་མི་མཐུན་ཕྱོགས་ནི་གོ་རིམ་བཞིན་དུ་གནོད་སེམས་དང༌། རྣམ་འཚེ་དང༌། གཞན་བདེ་བ་ལ་མི་དགའ་བ་དང༌། གནོད་སེམས་དང་འདོད་པའི་འདོད་ཆགས་གཉིས་དང་ལྡན་པ་སྟེ། དེ་དག་གིས་ཉེས་དམིགས་རྣམ་པ་མང་པོ་ལ་རེག་པར་བྱེད་དོ། །དེ་ལ་གནོད་སེམས་ནི་གཞན་ལ་གནོད་པ་བྱ་བར་འདོད་པ་ཡིན་ལ། རྣམ་འཚེ་ནི་དེ་ལ་སྦྱོར་བར་བྱེད་པ་ཡིན་ནོ་ཞེས་འགྲེལ་ཆེན་མཁན་པོ་ཟེར་རོ། །དེའི་ཉེས་དམིགས་བསྟན་པ་ནི་ཉོན་མོངས་པ་གནོད་སེམས་ལ་སོགས་པ་རྣམས་ཀྱིས་བདག་ཉིད་ཀྱང་འདི་དང་ཕྱི་མར་སྡུག་བསྔལ་ལ་སྦྱོར་བས་ན་བདག་ཉིད་འཇོམས་ཤིང་སེམས་ཅན་གཞན་གྱི་སྲོག་དང་ལོངས་སྤྱོད་ལ་སོགས་པའང་འཇོམས་ལ། ཚུལ་ཁྲིམས་འཇོམས་ཏེ་ཉོན་མོངས་པའི་དབང་གིས་སྲོག་གཅོད་པ་ལ་སོགས་པ་བྱས་པས་བདག་གཞན་གཉིས་ཀ་ལ་གནོད་པར་འགྱུར་རོ། །ཡང་ཚུལ་ཁྲིམས་ཉམས་པས་བདག་ཉིད་འགྱོད་པའི་སྒོ་ནས་བདེ་བ་ལས་ཉམས་པ་ནི་བདག་ཉིད་ཀྱིས་སྨད་པའོ། །གཞན་མ་དད་དེ་བསོད་སྙོམས་ལ་སོགས་པ་འབུལ་བ་མེད་པས་ན་རྙེད་པས་དམན་པར་གྱུར་པ་ནི་གཞན་གྱིས་སྨད་པའོ། །བསྟན་པ་སྲུང་བའི་ལྷ་དང་སྟོན་པ་སངས་རྒྱས་ཀྱིས་ཀྱང་སྨད་པ་དང༌།

གྲོགས་ཚངས་པ་མཚུངས་པར་སྤྱོད་པ་མཁས་པ་དང་ཀྱང་ཚུལ་ཁྲིམས་འཆལ་པ་དེ་དང་ལྷན་ཅིག་ཏུ་གནས་པར་མི་བྱའོ་ཞེས་རྩོད་ཅིང་སྨོད་པ་དང༌། ཕྱོགས་མཚམས་རྣམས་སུ་འདིའི་མི་སྙན་པ་འབྱུང་བ་དང༌། དེ་ནི་སྐྱེ་བ་གཞན་དུ་མི་ཁོམ་པ་རྣམས་སུ་སྐྱེ་ ༼༣༨༥༽ བ་དང༌། བྱམས་པ་ལ་སོགས་པ་ཐོབ་པ་ལས་ཉམས་པས་ན་ཚེ་འདིའི་ཁ་ན་མ་ཐོ་བ་འཕེལ་བ་དང༌། མ་ཐོབ་པ་ཉམས་པ་སྟེ་ཕྱིས་ཐོབ་པར་མི་འགྱུར་བས་ཚེ་ཕྱི་མའི་ཁ་ན་མ་ཐོ་བ་འཕེལ་བ་དང༌། དེ་ལ་བརྟེན་ནས་ཡིད་ལ་སྡུག་བསྔལ་དང་ཡིད་མི་བདེ་བ་ཆེན་པོ་འདི་དང་ཕྱི་མར་འཐོབ་པར་འགྱུར་རོ། །སྡུག་བསྔལ་དང་ཡིད་མི་བདེའི་ཁྱད་པར་གང་ཡིན་ཞེ་ན། ས་བཅུ་པ་ལས། དབང་པོ་ལྔའི་ཉམས་སུ་བབ་པ་ནི་སྡུག་བསྔལ་ལོ། །ཡིད་ཀྱི་ལྟ་བའི་ཉམས་སུ་བབ་པ་ནི་ཡིད་མི་བདེ་བའོ་ཞེས་གསུངས་པ་ལྟར་ཡིན་ནོ། །ཡོན་ཏན་གྱི་དབྱེ་བ་ལ་གཉིས་ཏེ། རང་གཞན་གྱི་དོན་སྒྲུབ་པ་དང༌། ཐུན་མོང་མ་ཡིན་པའི་ཡོན་ཏན་ནོ། །དང་པོ་ལ་རང་དོན་ནི་སྔར་བཤད་པའི་ཉེས་པ་འདི་ཀུན་བྱམས་པ་ལ་སོགས་པ་ཚད་མེད་པ་བཞི་ལ་ལེགས་པར་གནས་པ་ལ་མི་འབྱུང་ངོ༌། །གཞན་དོན་ནི་བསམ་པ་ཉོན་མོངས་པ་ཅན་མིན་པའི་སྒོ་ནས་སེམས་ཅན་གྱི་དོན་དུ་འཁོར་བ་ཡོངས་སུ་མི་གཏོང་བར་དེར་སྐྱེས་ནས་གཞན་དོན་རྒྱ་ཆེན་པོ་བྱེད་དོ། །གཉིས་པ་ནི་ཇི་ལྟར་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་སེམས་ཅན་ཐམས་ཅད་ལ་བྱམས་པ་ལ་སོགས་པ་ཚད་མེད་པ་བཞི་སེམས་པ་འདི་འབྱུང་བ་ལྟར་སེམས་ཅན་ཕལ་པ་ཐམས་ཅད་ནི་རང་གི་བུ་གཅིག་པ་ཡོན་ཏན་མང་པོ་དང་ལྡན་པ་ལ་ཡང་དེ་ལྟ་བུའི་བྱམས་པ་ལ་སོགས་པ་བྱེད་པ་མ་ཡིན་ནོ། །དེ་ལྟར་ཚད་མེད་པ་བཞི་པོ་དེ་ལ་དང་པོ་གསུམ་ནི་བདེ་བའི་བསམ་པས་བསྡུས་ལ། ཐ་མ་ནི་ཕན་པའི་ལྷག་པའི་བསམ་པས་བསྡུས་སོ། །བཞི་ཅར་ཡང་སྙིང་བརྩེ་ ༼༣༨༦༽ བ་ཞེས་བྱ་སྟེ། བྱང་ས་ལས། བྱང་ཆུབ་སེམས་དཔའི་ཚད་མེད་པ་འདི་དག་ཐམས་ཅད་ནི་སྙིང་བརྩེ་བ་ཞེས་བྱ་སྟེ།

དེ་ལྟ་བས་ན་དེ་དག་དང་ལྡན་པའི་བྱང་སེམས་རྣམས་ནི་བརྩེ་བ་ཅན་ཞེས་བྱའོ་ཞེས་སོ། །སྙིང་རྗེ་བྱེ་བྲག་ཏུ་བཤད་པ་ལ་གཉིས་ཏེ། རྣམ་པར་དབྱེ་བ་དང༌། སྙིང་རྗེ་ཆེན་པོ་བསྟན་པའོ། །དང་པོ་ལ་དམིགས་པ། འབྲས་བུ། ལས། དབྱེ་བ། ཆེ་བ་དཔེས་བསྔགས་པ། མི་འདོར་བའི་འཐད་པ། སྐྱེ་བའི་རྐྱེན་ཏེ་བདུན་ལས། དམིགས་པ་ནི་བཅུ་ལས་རབ་འབར་ནི་འདོད་པའི་བདེ་བ་ལ་ཆགས་པ་རྣམས་སོ། །དགྲའི་དབང་དུ་སོང་བ་ནི་དགེ་བ་ལ་ཞུགས་པ་ལ་བདུད་ཀྱིས་བར་ཆད་བྱས་པ་རྣམས་སོ། །སྡུག་བསྔལ་གྱིས་ནོན་པ་ནི་དམྱལ་བ་ལ་སོགས་པའོ། །མུན་པས་བསྒྲིབས་པ་ནི་ཤན་པ་ལ་སོགས་པ་གཅིག་ཏུ་ཉེས་པར་སྤྱོད་པ་རྣམས་སོ། །བགྲོད་དཀའི་ལམ་ལ་ཀུན་ཏུ་ཞུགས་པ་ནི་ཡོངས་སུ་མྱ་ངན་ལས་མི་འདའ་བའི་ཆོས་ཅན་པ་རྣམས་ཏེ། འཁོར་བའི་ལམ་གཏན་རྒྱུན་མི་གཅོད་པའི་ཕྱིར་རོ། །འཆིང་བ་ཆེ་དང་ཡང་དག་ལྡན་པ་ནི་མུ་སྟེགས་པའི་ལམ་ལ་ཞུགས་པ་རྣམས་ཏེ་ལྟ་བ་ངན་པའི་འཆིང་བས་བཅིངས་པའི་ཕྱིར་རོ། །ཟས་ཆེན་དུག་དང་འདྲེས་པ་ལ་ཞེན་པ་ནི་སྙོམས་འཇུག་གི་བདེ་བ་ལ་ཞེན་པ་རྣམས་ཏེ་སྙོམས་འཇུག་གི་བདེ་བ་ཉོན་མོངས་ཅན་ནི་ཟས་ཞིམ་པོ་དུག་དང་འདྲེས་པ་དང་འདྲ་སྟེ། བདེ་བ་དེ་ལས་ཕྱིས་ཉམས་པར་འགྱུར་བའི་ཕྱིར་རོ། །ལམ་རབ་ཏུ་སྟོར་བར་གྱུར་པ་ནི་དེ་ཁོ་ན་ཉིད་མ་རྟོགས་ཀྱང་རྟོགས་སོ་སྙམ་པ་མངོན་པའི་ང་རྒྱལ་ཅན་རྣམས་ཏེ་ཇི་སྲིད་དུ་ང་ ༼༣༨༧༽ རྒྱལ་དེ་སྤྱོད་པ་དེ་སྲིད་དུ་ཐར་པའི་ལམ་སྟོར་བའི་ཕྱིར་རོ། །ལམ་གོལ་བ་ལ་རབ་ཏུ་ཞུགས་པ་ནི་མ་ངེས་པའི་རིགས་ཅན་ཐེག་དམན་ལ་རབ་ཏུ་ཞུགས་པ་རྣམས་སོ། །སྟོབས་ཆུང་བ་ནི་བྱང་སེམས་ཚོགས་ཡོངས་སུ་མ་རྫོགས་པ་རྣམས་སྟེ། བཅུ་པོ་འདི་དག་ནི་བྱང་ཆུབ་སེམས་དཔའ་སྙིང་རྗེའི་དམིགས་པ་ཡིན་ནོ། །འབྲས་བུ་ལ་ལྔ་ལས། བྲལ་བའི་འབྲས་བུ་ནི་མི་མཐུན་ཕྱོགས་འཚེ་བ་སྤངས་པའོ། །བདག་པོའི་འབྲས་བུ་ནི་སྙིང་རྗེས་བྱང་ཆུབ་མཆོག་གི་ས་བོན་བྱས་ནས་དེ་ཐོབ་པའོ། །སྐྱེས་བུ་བྱེད་པའི་འབྲས་བུ་ནི་གཞན་ལ་བདེ་བ་སྐྱེད་པ་དང་དེའི་དོན་དུ་བདག་ལ་གདུང་བ་སྐྱེད་པར་བྱེད་པའོ། །རྣམ་སྨིན་གྱི་འབྲས་བུ་ནི་སྙིང་རྗེས་ཇི་ལྟར་འདོད་པར་རམ་འདོད་ཁམས་སུ་སྐྱེ་བའི་རྒྱུ་བྱས་ནས་དེར་སྐྱེ་བའོ། །རྒྱུ་མཐུན་གྱི་འབྲས་བུ་ནི་མ་འོངས་པ་ན་སྙིང་རྗེ་ཁྱད་པར་དུ་འཕགས་པའི་ངོ་བོ་ཉིད་སྦྱིན་པའོ། །དེ་ལྟར་འབྲས་བུ་ལྔ་དང་ལྡན་པའི་སྙིང་རྗེའི་ཆོས་ལ་བརྟེན་པའི་རྒྱལ་བའི་སྲས་པོ་རྣམས་ལ་ནི་བླ་ན་མེད་པའི་བྱང་ཆུབ་ཐག་མི་རིང་སྟེ།

མྱུར་དུ་ཐོབ་པར་འགྱུར་རོ། །ལས་ལ་གཉིས་ལས། ངོ་བོ་ནི་བྱང་ཆུབ་སེམས་དཔའ་དེ་སྙིང་རྗེ་དང་ལྡན་པས་འཁོར་བར་གཏོགས་པའི་སེམས་ཅན་ཀུན་སྡུག་བསྔལ་གྱི་བདག་ཉིད་ཅན་ཡིན་པར་རྣམ་པར་ཤེས་ནས་དེ་དག་གི་སྡུག་བསྔལ་དེ་བསལ་བའི་ཕྱིར་རང་ལ་སྡུག་བསྔལ་དེ་བྱུང་བས་དེ་སྐྱོ་བར་མི་འགྱུར་བས་མྱ་ངན་ལས་འདས་པ་ལ་མི་གནས་ཤིང༌། བློ་གྲོས་མཆོག་དང་ལྡན་པས་འཁོར་བའི་རང་བཞིན་བདག་མེད་པར་རྣམ་ ༼༣༨༨༽ པར་ཤེས་ནས་སྲིད་པའི་ཉེས་པ་ལས་དང་ཉོན་མོངས་པས་རབ་ཏུ་གནོད་པར་ཡང་མི་གྱུར་བས་འཁོར་བ་ལ་ཡང་མི་གནས་སོ། །དེའི་འཐད་པ་ནི་འཇིག་རྟེན་ཐམས་ཅད་འདུ་བྱེད་ཀྱི་སྡུག་བསྔལ་གྱི་བདག་ཉིད་དུ་ལྟ་བའི་བརྩེ་བ་དང་ལྡན་པ་དེ་འཁོར་བའི་སྡུག་བསྔལ་རྒྱུ་ཀུན་འབྱུང་དང་བཅས་པ་དེ་དང༌། དེ་ཡོངས་སུ་སྤོང་བའི་ཐབས་ལམ་གྱི་བདེན་པ་འབྲས་བུ་འགོག་བདེན་དང་བཅས་པ་དེ་དག་ཀྱང་ཇི་ལྟ་བ་བཞིན་དུ་རིག་ནས་སྙིང་རྗེས་གཞན་གྱི་སྡུག་བསྔལ་ལ་ཉམ་ང་བར་ཡང་བྱེད་ཅིང་དེ་བསལ་བའི་དོན་དུ་རང་སྡུག་བསྔལ་བས་སྐྱོ་བར་ཡང་མི་འགྱུར་རོ། །དབྱེ་བ་ལ་གཉིས་ལས། རྒྱུའི་སྒོ་ནས་དབྱེ་བ་ནི་སྙིང་རྗེའི་བདག་ཉིད་ཅན་བྱང་ཆུབ་སེམས་དཔའི་བརྩེ་བ་ནི་རང་བཞིན་ཏེ་སྙིང་རྗེའི་རིགས་ཡོད་པ་དང༌། སྙིང་རྗེ་མེད་པ་དང་ཡོད་པའི་སྐྱོན་ཡོན་ལ་སོ་སོར་བརྟགས་པ་དང༌། སྙིང་རྗེ་དེ་ཚེ་སྔོན་གོམས་པར་བྱས་པ་དང༌། མི་མཐུན་པའི་ཕྱོགས་རྣམ་པར་འཚེ་བ་ཉམས་པས་རྣམ་པར་དག་པ་འདོད་ཆགས་དང་བྲལ་བ་འཕགས་པའི་ལམ་ཐོབ་པ་སྟེ། བཞི་པོ་དེ་ལས་སྙིང་རྗེ་སྐྱེའོ། །ངོ་བོའི་སྒོ་ནས་དབྱེ་བ་ནི་འཇིག་རྟེན་པ་དང་ཉན་རང་ལྟར་སྡུག་བསྔལ་གྱི་ཚོར་བ་དང་ལྡན་པ་ཁོ་ན་ལ་བརྩེ་བ་མ་ཡིན་གྱི། མདོ་ལས། གང་ཅི་ཚོར་བ་དེ་ནི་སྡུག་བསྔལ་བའོ་ཞེས་པ་ལྟར་རིགས་ནས་ཚོར་བ་བདེ་སྡུག་བཏང་སྙོམས་གསུམ་དང་ལྡན་པ་ལ་མཉམ་པོར་བརྩེ་བ་དང༌། ཕུང་པོ་ལྷག་མེད་དུ་ཡང་མི་ཟད་པས་རྟག་པ་དང༌།

ས་ལ་ཞུགས་པ་རྣམས་ཀྱིས་བདག་གཞན་མཉམ་པར་རྟོགས་པ་ལྷག་པའི་བསམ་པ་ ༼༣༨༩༽ དང༌། སྡུག་བསྔལ་ལས་སྐྱོབ་པར་བྱེད་པའི་ཐབས་སྒྲུབ་པའི་སྒོ་ནས་དང༌། མི་མཐུན་ཕྱོགས་རྣམ་འཚེ་སྤངས་པའི་ཕྱིར་འདོད་ཆགས་དང་བྲལ་བ་དང༌། མི་སྐྱེ་བའི་ཆོས་ལ་བཟོད་པ་ཐོབ་པས་འཁོར་གསུམ་དུ་མི་དམིགས་པ་སྟེ་དྲུག་པོ་དེ་སྙིང་རྗེ་ཆེན་པོ་ཡིན་ལ། མིན་ཞེས་པ་དེ་ལས་བཟློག་པ་དྲུག་ནི་དེ་དག་ལ་ལྟོས་ནས་བརྩེ་བ་ཆེན་པོ་མིན་ལ། བརྩེ་བ་ཆེན་པོ་དེ་དག་མེད་པ་གང་ཡིན་པ་དེ་ནི་བྱང་ཆུབ་སེམས་དཔའ་ཆེན་པོ་མིན་ནོ། །ཆེ་བ་དཔེའི་སྒོ་ནས་བསྔགས་པ་ལ་གསུམ་ལས། དཔེ་དོན་ཆོས་མཐུན་སྦྱར་བ་ནི་ལྗོན་ཤིང་གི་རྩ་བ་ལས་སྡོང་པོ་ལ་སོགས་པ་རིམ་གྱིས་འབྱུང་བ་ལྟར་དང་པོ་གཞན་གྱི་སྡུག་བསྔལ་མི་བཟོད་པའི་སྙིང་རྗེའི་རྩ་བ་མཆོག་ཏུ་གྱུར་པ་དེ་ལས། གཞན་དོན་དུ་དཀའ་སྤྱད་བཟོད་པའི་སྡོང་པོ་འབྱུང་ལ། དེ་ལས་སེམས་ཅན་གྱི་དོན་ལ་སེམས་པའི་ཡལ་ག་དང༌། དེ་ལས་སྐྱེ་བ་བཟང་པོར་སྨོན་ལམ་འདེབས་པའི་ལོ་མ་དང༌། དེ་ལས་གཞན་དོན་དུ་སྐྱེ་བ་བཟང་པོ་འཛིན་པའི་མེ་ཏོག་དང༌། དེ་ལས་ཐ་མ་སེམས་ཅན་ཡོངས་སུ་སྨིན་པར་བྱེད་པའི་འབྲས་བུ་མཆོག་ཏུ་གྱུར་པ་འབྱུང་སྟེ། དེ་དག་དང་ལྡན་པའི་བྱང་ཆུབ་སེམས་དཔའ་འདི་ནི་སྙིང་རྗེའི་ལྗོན་ཤིང་ཆེན་པོ་ཡིན་ནོ། །དེ་ཉིད་ལྡོག་པས་སྒྲུབ་པ་ནི་རྩ་བ་སྙིང་རྗེ་དེ་མེད་པར་གྱུར་ན་གཞན་དོན་གྱི་དཀའ་སྤྱད་བཟོད་པའི་སྡོང་པོ་དེ་ཉིད་འབྱུང་བར་མི་འགྱུར་ཞིང༌། བློ་དང་ལྡན་པ་དེས་གཞན་དོན་གྱི་སྡུག་བསྔལ་མི་བཟོད་ན་སེམས་ཅན་གྱི་དོན་སེམས་པའི་ཡལ་ག་དེ་ཉིད་འབྱུང་བར་མི་འགྱུར་རོ། །གཞན་ ༼༣༩༠༽ དོན་སེམས་པ་དང་བྲལ་བའི་བློ་དེ་ལས་སྐྱེ་བ་དཀར་པོ་རྣམ་དག་ཏུ་སྨོན་ལམ་འདེབས་པའི་ལོ་མ་འབྱུང་བར་མི་འགྱུར་རོ། །དེའི་སྟོབས་ཀྱིས་སྐྱེ་བ་བཟང་པོའི་མེ་ཏོག་མ་ཐོབ་ན་སེམས་ཅན་ཡོངས་སུ་སྨིན་པར་བྱེད་པའི་འབྲས་བུ་འབྱུང་བར་མི་འགྱུར་རོ། །རྗེས་འགྲོ་ནི་ཤིང་གི་སྡོང་པོ་དང་ཡལ་ག་ལ་སོགས་པ་འཕེལ་བར་བྱ་བའི་ཕྱིར་ཤིང་གི་རྩ་བ་འཆུ་བ་ལྟར་རྩ་བ་སྙིང་རྗེ་དེ་ལས་བཟོད་པའི་སྡོང་པོ་ལ་སོགས་དེ་དག་འཕེལ་བར་བྱེད་པའི་འཆུ་བ་ནི་བྱམས་པ་སྟེ།

དེའི་སྟོབས་ཀྱིས་སྙིང་རྗེ་འཕེལ་བར་བྱེད་པའི་ཕྱིར་རོ། །དེ་ལ་བརྟེན་ནས་སྙིང་རྗེ་དེ་གཞན་དོན་དུ་བདག་སྡུག་བསྔལ་ན་བདེ་བར་འགྱུར་བའི་ཡོན་ཏན་དང་ལྡན་པ་ཡིས་བཟོད་པའི་སྡོང་པོ་ཡངས་ཤིང་རྒྱས་པར་བྱེད་དོ། །བཟོད་པ་དེ་ཐེག་ཆེན་གྱི་ཆོས་ལ་ཚུལ་བཞིན་དུ་ཡིད་ལ་བྱེད་པ་དང་ལྡན་པ་ལས་གཞན་དོན་ལ་སེམས་པའི་ཡལ་ག་རྒྱ་ཆེན་པོ་འཕེལ་བ་དང༌། དེ་ལ་བརྟེན་ནས་གཞན་དོན་དུ་ལུས་ཁྱད་པར་ཅན་སྒྲུབ་པའི་སྨོན་ལམ་རྒྱུན་མ་བཅད་པས་སྨོན་ལམ་གྱི་ལོ་མ་སྔ་མ་དམན་པ་རྣམས་འདོར་བ་དང༌། དེ་བས་རྒྱ་ཆེ་བ་རྣམས་ལེན་པར་བྱེད་དོ། །དེ་ལ་བརྟེན་ནས་རྐྱེན་རྣམ་པ་གཉིས་ལས། ནང་གི་རྐྱེན་གྲུབ་པ་སྟེ་རང་གི་རྒྱུད་ཡོངས་སུ་སྨིན་པ་དེའི་ཕྱིར་མེ་ཏོག་ལྟ་བུའི་གཞན་དོན་དུ་སྐྱེ་བ་བཟང་པོ་དོན་ཡོད་པ་དང༌། ཕྱིའི་རྐྱེན་གྲུབ་པ་སྟེ་གཞན་གྱི་རྒྱུད་ཡོངས་སུ་སྨིན་པས་འབྲས་བུ་ལྟ་བུའི་སེམས་ཅན་ཡོངས་སུ་སྨིན་པར་བྱེད་པ་དོན་ཡོད་པར་ཤེས་པར་བྱའོ། །མི་འདོར་བའི་འཐད་པ་ལ་གསུམ་སྟེ། བདེ་ ༼༣༩༡༽ བ་དང་འབྲེལ་བ་དང༌། ཉེས་པ་དང་མ་འབྲེལ་བ་དང༌། ཡོན་ཏན་དང་འབྲེལ་བའོ། །དང་པོ་ནི་སྙིང་རྗེ་ཆེན་པོ་ཡོན་ཏན་ཐམས་ཅད་ཀྱི་རྩ་བར་གྱུར་པ་དེའི་འབྱུང་གནས་སུ་གྱུར་པའི་སེམས་ཅན་རྣམས་ལ་སྙིང་རྗེ་སུ་ཞིག་མི་བྱེད་དེ་བྱེད་པར་རིགས་སོ། །དེའི་རྒྱུ་མཚན་འདི་ལྟར་སྙིང་རྗེ་ཅན་འདི་དག་ལ་ནི་གཞན་དོན་གྱི་སྡུག་བསྔལ་ཡང་བརྩེ་བས་བསྐྱེད་པའི་བདེ་བ་གཞལ་དུ་མེད་པར་འབྱུང་བའི་ཕྱིར་རོ། །ཉེས་པ་དང་མ་འབྲེལ་བ་ལ་རྒྱུ་ཉོན་མོངས་པ་དང་མ་འབྲེལ་བ་དང༌། འབྲས་བུ་སྡུག་བསྔལ་དང་མ་འབྲེལ་བ་གཉིས་ལས། དང་པོ་ལ་ཆགས་པ་དང་མ་འབྲེལ་བ་དང༌། དྲི་མས་མ་གོས་པའོ། །དང་པོ་ནི་སྙིང་རྗེས་ཟིན་པའི་བརྩེ་ལྡན་རྣམས་ཉན་རང་ལྟར་ཞི་བ་མྱ་ངན་ལས་འདས་པ་ལ་ཡང་ཡིད་མི་གནས་ན་འཇིག་རྟེན་གྱི་བདེ་བ་དང་རང་གི་སྲོག་ལ་ཆགས་པར་འགྱུར་བ་སྨྲོས་ཅི་དགོས་ཏེ།

ཆགས་མི་སྲིད་དོ། །དྲི་མས་མ་གོས་པ་ལ་གཉིས་ལས། མདོར་བསྟན་པ་ནི་ཕ་མ་རང་གི་བུ་ལ་བྱམས་པ་ལ་སོགས་པ་ནི་སྲིད་པའི་རང་བཞིན་ཡིན་ཞིང་མི་དགེ་བ་ལ་ཡང་སྦྱོར་བས་ཁ་ན་མ་ཐོ་བ་མེད་པའི་བྱམས་པ་གང་ཡིན་པ་དེ་ནི་དེ་དག་ལ་ཡོད་པ་མིན་ནོ། །ཚངས་པ་ལ་སོགས་པ་འཇིག་རྟེན་པའི་སྙིང་རྗེ་ནི་ཁ་ན་མ་ཐོ་བ་མེད་ཀྱང་འཇིག་རྟེན་པ་སྟེ་ཟག་པ་དང་བཅས་པ་ཡིན་ནོ། །བློ་ལྡན་རྣམས་ཀྱི་སེམས་ཅན་ཐམས་ཅད་ལ་སྙིང་བརྩེ་བས་ཀུན་ནས་བསླང་བའི་བྱམས་པ་ནི་ཁ་ན་མ་ཐོ་བ་མེད་ཅིང་འཇིག་རྟེན་ལས་འདས་པ་ཡིན་ནོ། །རྒྱས་པར་བཤད་པ་ལ་ཁ་ན་མ་ཐོ་བ་མེད་པ་ནི་འབྲས་བུ་སྡུག་བསྔལ་གྱི་དཔའ་རྒལ་ཆེན་པོ་དང་རྒྱུ་མི་ 

༼༣༩༢༽ ཤེས་པའི་མུན་པ་ཆེན་པོ་ལ་རབ་ཏུ་བརྟེན་པར་གྱུར་པའི་འཇིག་རྟེན་རྣམས་བྱང་ཆུབ་ཏུ་འདྲེན་པའི་ཐབས་སུ་གྱུར་པའི་སྙིང་རྗེ་གང་ཡིན་པ་དེ་ཇི་ལྟར་ཁ་ན་མ་ཐོ་བ་མེད་པར་མི་འགྱུར་ཏེ་འགྱུར་རོ། །འཇིག་རྟེན་ལས་འདས་པ་ནི་འཇིག་རྟེན་གྱི་ཁམས་ན་རང་རང་སོ་སོར་བྱང་ཆུབ་པའི་རང་སངས་རྒྱས་དགྲ་བཅོམ་རྣམས་ལ་ཡང་རྒྱལ་སྲས་རྣམས་ཀྱི་བྱམས་པ་དེ་ལྟ་བུ་མེད་ན་དེ་ལས་གཞན་ཉན་ཐོས་དང་འཇིག་རྟེན་པ་ལ་ལྟ་སྨྲོས་ཀྱང་ཅི་དགོས་ཏེ། གཏན་ནས་མེད་པའི་བྱང་ཆུབ་སེམས་དཔའི་སྙིང་རྗེ་དེ་ཇི་ལྟར་འཇིག་རྟེན་ལས་འདས་པ་མ་ཡིན་པར་འགྱུར་ཏེ། འཇིག་རྟེན་ལས་འདས་པ་ཤིན་ཏུ་ཡིན་ནོ། །གཉིས་པ་ལ་གཉིས་ལས། བརྩེ་བས་སྡུག་བསྔལ་བདེ་བར་འཆར་བ་ནི་བྱང་ཆུབ་སེམས་དཔའ་གཞན་གྱི་སྡུག་བསྔལ་མེད་པར་བྱ་བའི་ཕྱིར་དུ་སྙིང་བརྩེ་བས་སྡུག་བསྔལ་སྐྱེས་པར་གྱུར་པ་གང་ཡིན་པ་དེ་ལ་དང་པོ་མོས་སྤྱོད་ཀྱི་སའི་གནས་སྐབས་ན་བདག་གཞན་མཉམ་པར་མ་རྟོགས་ཤིང་སྡུག་བསྔལ་གྱི་ཆོས་ཉིད་མངོན་སུམ་དུ་མ་རྟོགས་པས་ཀུན་དུ་སྐྲག་གོ །ལྷག་པའི་བསམ་པ་དག་པའི་ས་ལ་རེག་ནས་ཤིན་ཏུ་མངོན་པར་དགའ་བའོ། །བདེ་བ་དེ་ཉིད་གཞན་ལ་མེད་པ་ནི་བྱང་ཆུབ་སེམས་དཔའ་རྣམས་སེམས་ཅན་ལ་བརྩེ་བས་བསྐྱེད་པའི་གཞན་དོན་དུ་སྡུག་བསྔལ་བ་དེས་འཇིག་རྟེན་གྱི་བདེ་བ་ཐམས་ཅད་ཟིལ་གྱིས་གནོན་པར་འགྱུར་ཞིང༌། རང་གི་དོན་མཐར་ཕྱིན་པར་བྱས་པ་དགྲ་བཅོམ་པ་རྣམས་ཀྱང་བདེ་བ་དེ་དང་མི་ལྡན་ན་གཞན་ལ་ལྟ་སྨྲོས་ཀྱང་ཅི་དགོས་ཏེ། དེ་ལས་ངོ་མཚར་ཆེ་བ་ཅི་ཞིག་ཡོད་དེ་མེད་ ༼༣༩༣༽ དོ། །ཡོན་ཏན་དང་འབྲེལ་བ་ལ་གཉིས་ཏེ། བདེ་བ་དང༌། དགེ་བ་སྒྲུབ་པའོ། །དང་པོ་ལ་གསུམ་ལས། སྦྱིན་པའི་བདེ་བ་རྒྱས་པ་ནི་བརྟན་པ་བརྩེ་བ་དང་ལྡན་པའི་སྦྱིན་པ་དེ་ཡིས་བདོག་པ་ཐམས་ཅད་སེམས་ཅན་རྣམས་ལ་སྦྱིན་པར་བཏང་བ་ལས་བྱུང་བའི་བདེ་བ་བྱེད་པ་གང་ཡིན་པ་དེ་ལ་ཁམས་གསུམ་གྱི་བདེ་བ་ལ་ཉེ་བར་སྤྱོད་པ་རྣམས་ཀྱི་བདེ་བ་དེ་ཡིས་ཆར་ཡང་མི་ཕོད་དོ། །བརྩེ་བས་སྡུག་བསྔལ་ཁས་ལེན་པ་ནི་སེམས་ཅན་གྱི་དོན་གྱི་ཕྱིར་སྙིང་བརྩེ་བས་སྡུག་བསྔལ་ཐམས་ཅད་ཀྱི་རང་བཞིན་དུ་གྱུར་པའི་འཁོར་བ་གང་ཡིན་པ་དེ་མི་གཏོང་སྟེ།

དེར་སྐྱེ་བ་ལེན་ན་སྡུག་བསྔལ་ཐམས་ཅད་ནི་འཁོར་བར་འདུས་པས་སྙིང་རྗེ་ཅན་རྣམས་གཞན་ལ་ཕན་པའི་ཕྱིར་དུ་བདག་གི་སྡུག་བསྔལ་ཅི་སྟེ་ཁས་ལེན་པར་བྱེད་པར་མི་འགྱུར་ཏེ་འགྱུར་རོ། །བརྩེ་བས་ཆོས་གསུམ་འབྲས་བུ་དང་བཅས་པ་འཕེལ་བ་ནི་བརྩེ་བ་དང་ལྡན་པའི་སྙིང་རྗེ་དེ་ཉིད་ཀྱི་རྒྱུན་ཆེར་འཕེལ་ཞིང་དེ་ལས་སྦྱིན་པ་འཕེལ་ལ། དེ་ལས་ལོངས་སྤྱོད་འཕེལ་ཏེ། དེ་ལྟར་རྒྱུ་གསུམ་འཕེལ་བའོ། །རྒྱུ་གསུམ་པོ་དེ་ལས་འབྲས་བུ་བདེ་བ་གསུམ་འཕེལ་བ་ནི་སྙིང་རྗེ་དེ་ལས་བྱམས་པས་བསྐྱེད་པའི་བདེ་བ་འཕེལ་བར་འགྱུར་ཏེ། འདི་ལྟར་སེམས་ཅན་སྡུག་བསྔལ་དང་བྲལ་བར་འདོད་པའི་སྙིང་རྗེ་ལས་བདེ་བ་དང་ལྡན་པར་འདོད་པའི་བྱམས་པ་འབྱུང་བས་དེ་ལ་བརྟེན་ནས་སེམས་ཅན་རྣམས་དངོས་སུ་བདེ་བ་ལ་འགོད་ཅིང་སེམས་ཅན་རྣམས་བདེ་བས་བྱང་ཆུབ་སེམས་དཔའ་རྣམས་བདེ་བར་འགྱུར་བའི་ཕྱིར་རོ། །སྦྱིན་ ༼༣༩༤༽ པ་ལས་སེམས་ཅན་རྗེས་སུ་བཟུང་བས་བསྐྱེད་པའི་བདེ་བ་དང༌། ལོངས་སྤྱོད་ལས་སེམས་ཅན་རྗེས་སུ་འཛིན་པའི་མཐུ་ཡོད་པས་བྱས་པའི་བདེ་བ་རྟག་ཏུ་འཕེལ་བར་འགྱུར་རོ། །དགེ་བ་སྒྲུབ་པ་ལ་གཉིས་ཏེ། སྦྱིན་པ་དང༌། ཕར་ཕྱིན་ཐམས་ཅད་ཀྱི་དགེ་བ་སྒྲུབ་པའོ། །དང་པོ་ལ་གསུམ་སྟེ། སྦྱིན་པ་ལ་འཇུག་པའི་རྒྱུ་མཚན་དང༌། འབྲས་བུ་དོན་དུ་མི་གཉེར་བ་དང༌། སྦྱིན་པའི་རང་བཞིན་ནོ། །དང་པོ་ལ་གཉིས་ལས། བརྩེ་བས་བསྐུལ་བ་ནི། སྙིང་རྗེས་སྦྱིན་པའི་རྒྱུ་སྙིང་རྗེ་གོང་ནས་གོང་དུ་རྒྱས་པར་བྱ་ཞིང་སྦྱིན་པ་ཆུང་ངུ་ཡང་སྙིང་རྗེའི་སྟོབས་ཀྱིས་ཆེན་པོར་འཕེལ་བར་བྱའོ། །སྦྱིན་པ་ལ་བརྟེན་ནས་སེམས་ཅན་གཞན་ཡོངས་སུ་སྨིན་པར་བྱ་ཞིང་སྦྱིན་པ་དེས་གཞན་ལ་ཕན་པ་མཐོང་བ་ལ་སོགས་པའི་སྒོ་ནས་སྦྱིན་པ་པོ་རང་ཉིད་བདེ་བར་བྱའོ། །བྱང་ཆུབ་ཆེན་པོའི་རྒྱུ་ཚོགས་གཉིས་ཀུན་ཏུ་དྲང་བར་བྱ་ཞིང་བྱང་ཆུབ་ཆེན་པོར་བཀྲི་བར་བྱའོ་ཞེས་བྱང་ཆུབ་སེམས་དཔའི་སྙིང་རྗེས་སྦྱིན་པ་ལ་ཞན་པ་རྣམས་ལ་སྦྱིན་པ་ལ་སྤྲོ་བ་བསྐྱེད་པའི་ཕྱིར་རབ་ཏུ་སྨྲ་བ་དང་འདྲ་བར་སྦྱིན་པ་ལ་དེ་ལྟར་སྟོན་པར་བྱེད་དོ། །དེའི་འཐད་པ་ནི་བྱང་ཆུབ་སེམས་དཔའ་སྙིང་རྗེས་གཞན་གྱི་སྡུག་བསྔལ་དག་གིས་བདག་སྡུག་བསྔལ་བ་དེ་སེམས་ཅན་གཞན་ལ་བདེ་བ་མ་བསྐྱེད་པར་རྒྱུ་གཞན་གང་གིས་བདག་ཉིད་བདེ་བར་འགྱུར་ཏེ་མི་འགྱུར་རོ། །དེའི་ཕྱིར་བརྩེ་བ་དང་ལྡན་པ་དེ་ནི་གཞན་ལ་བདེ་བ་བསྐྱེད་ནས་རྒྱུ་དེས་བདག་ཉིད་བདེ་བར་བྱེད་པ་ཡིན་ནོ། །གཉིས་པ་ལ་ལྔ་སྟེ།

སྦྱིན་ ༼༣༩༥༽ པས་རང་བདེ་མི་འདོད་པ། འབྲས་བུ་དང་བཅས་ཏེ་སེམས་ཅན་ལ་གཏོང་བ། གཏོང་བ་ཉིད་གོམས་པར་འདོད་པ། འབྲས་བུ་ལ་དོན་གཉེར་མེད་པའི་རྒྱུ་མཚན། ལན་ལ་མི་རེ་བའོ། །དང་པོ་ནི་སྙིང་རྗེ་ཅན་ནི་རྟག་ཏུ་རང་གི་སྦྱིན་པ་ལ་དཔེར་ན་སློབ་དཔོན་གྱིས་རང་གི་སློབ་མ་ལ་གདམས་ངག་སྟོན་པ་དང་འདྲ་བར་འདི་ལྟར་སྟོན་ཏེ། སྦྱིན་པའི་རྣམ་སྨིན་ལོངས་སྤྱོད་ཀྱིས་རང་བདེ་བར་མི་འདོད་པར་ལོངས་སྤྱོད་དེ་རྣམས་ཀྱིས་གཞན་དག་བདེ་བར་གྱིས་ཤིག ཡང་ན་གཞན་གྱི་བདེ་བ་དང་བདག་གི་བདེ་བ་ཐ་དད་མིན་ཏེ། གཞན་མི་བདེ་བར་བདག་བདེ་བ་མེད་པས་སྦྱིན་པ་ཁྱོད་ཀྱི་འབྲས་བུ་ཡིས་གཞན་ལ་བདེ་བར་མི་བྱེད་ན་བདག་ལའང་བདེ་བ་དེ་དགོས་པ་མིན་ནོ། །གཉིས་པ་ནི་སེམས་ཅན་དེ་དག་བདེ་བས་བདག་བདེ་བ་ཡིན་པས་སྦྱིན་པ་པོ་བདག་གིས་སྦྱིན་པ་འདི་ནི་འབྲས་བུ་དང་བཅས་ཏེ་སེམས་ཅན་རྣམས་ལ་བྱིན་ཟིན་གྱིས་གལ་ཏེ་སྦྱིན་པ་ཁྱོད་ཀྱིས་བདག་ལ་འབྲས་བུ་ཤིན་ཏུ་བཟང་པོ་སྦྱིན་པར་བྱ་བ་ཞིག་ཡོད་ན་དེ་སེམས་ཅན་དེ་དག་ཉིད་ལ་སྦྱིན་པར་བྱོས་ཤིག གསུམ་པ་ནི་སྦྱིན་པ་པོ་ནི་ལོངས་སྤྱོད་མི་འདོད་ཀྱང་མི་འདོད་པ་དེ་ཉིད་བསམ་པ་རྒྱ་ཆེ་བ་ཡིན་པས་ལོངས་སྤྱོད་ཤིན་ཏུ་བཟང་ལ་མང་བ་དང་ཕྲད་པ་དེ་ཆོས་ཉིད་ཡིན་ནོ། །དེ་ལྟ་ན་ཡང་བྱང་ཆུབ་སེམས་དཔའ་བདག་ནི་ལོངས་སྤྱོད་ཀྱི་བདེ་བ་དེ་འདོད་ནས་སྦྱིན་པ་གཏོང་བ་མ་ཡིན་གྱི་འདི་ལྟར་བདག་ནི་ཕྱིས་ཀྱང་སྦྱིན་པའི་རྒྱུ་རྒྱུན་མ་ཆད་པ་དང་ལྡན་པར་འདོད་དོ། །བཞི་པ་ནི་ལོངས་སྤྱོད་ལ་དོན་གཉེར་མེད་པར་ཇི་ལྟར་ཤེས་ཤེ་ན། བདག་ ༼༣༩༦༽ ནི་བརྩེ་བས་དུས་རྟག་ཏུ་རང་གི་བདོག་པ་ཀུན་གཞན་ལ་གཏོང་བ་འདི་ལྟོས་ལ་རྒྱུ་མཚན་དེས་ན་སྦྱིན་པ་ཁྱོད་ཀྱིས་བྱང་ཆུབ་སེམས་དཔའ་བདག་ནི་སྦྱིན་པ་དེའི་འབྲས་བུ་ལོངས་སྤྱོད་ལ་དོན་གཉེར་མེད་པ་ཉིད་དུ་ཤེས་པར་བྱའོ། །གལ་ཏེ་སྦྱིན་པ་ཁྱོད་ཀྱི་འབྲས་བུ་ཐོབ་པ་གཞན་ལ་མི་གཏོང་ན་བདག་སྦྱིན་པ་ལ་མངོན་པར་དགའ་བ་ཡིན་པར་མི་འགྱུར་ཏེ།

འདི་ལྟར་སྐད་ཅིག་ཙམ་ཡང་རྫས་འགའ་ཞིག་སྦྱིན་པར་མི་བྱེད་པའི་བློ་སྐྱེས་ན་ནི་སྦྱིན་པ་ལ་མངོན་པར་དགའ་བ་ཉིད་མ་ཡིན་པའི་ཕྱིར་རོ། །ལྔ་པ་ནི་ཡོངས་སུ་བརྟག་པ་བཟུང་སྟེ་སྦྱིན་པ་ནི་དཔེར་ན་ཞིང་ལ་སཱ་ལུའི་ས་བོན་བཏབ་པའི་འབྲས་བུ་རི་བོའི་རྩེ་མོར་སྐྱེ་བར་འདོད་ཀྱང་མི་སྐྱེ་བ་ལྟར་སྦྱིན་པ་མ་བྱས་པ་ལ་སྦྱིན་པའི་འབྲས་བུ་མི་འབྱིན་ཏེ། དེས་ན་སྦྱིན་པ་པོ་ཁྱོད་རང་ལ་འབྲས་བུ་འབྱིན་ནོ་ཞེ་ན། དེ་ལ་སྙིང་རྗེས་འདི་སྐད་དུ་སྟོན་པར་བྱེད་དེ། འོ་ན་སྦྱིན་པ་ཁྱོད་ནི་ཁྱོད་རང་བྱེད་མཁན་དེ་ཁོ་ན་ལ་འབྲས་བུ་འབྱིན་པར་འདུག་སྟེ། འདི་ལྟར་ལན་ལ་བལྟས་ནས་སྦྱིན་པ་གཏོང་བ་ནི་བདག་གི་ཆ་མ་ཡིན་གྱི་བདག་ནི་སྦྱིན་པ་ཁྱོད་ཀྱི་ལན་ལ་ལྟ་བ་དང་བྲལ་བས་ན་སྦྱིན་པའི་འབྲས་བུ་ཤིན་ཏུ་གཞན་ལ་གཏོང་བ་ཡིན་ནོ། །གསུམ་པ་སྦྱིན་པའི་རང་བཞིན་ལ་གཉིས་ལས། སྦྱིན་པ་ཇི་ལྟར་གཏོང་བ་ནི་རྒྱལ་སྲས་རྣམས་ཀྱི་བརྩེ་བས་ཀུན་ནས་བསླང་བའི་སྦྱིན་པ་ནི་ཆོས་དྲུག་ལྡན་ཏེ་གཞན་ལ་མི་གནོད་པས་ཁ་ན་མ་ཐོ་བ་མེད་ཅིང༌། དག་པའི་གཞི་ནི་མ་དག་པའི་སྦྱིན་པ་སུམ་ཅུ་རྩ་གཉིས་སྤངས་པ་སྟེ། མ་དག་པའི་སྦྱིན་པ་སུམ་ཅུ་རྩ་གཉིས་ནི་དྲང་སྲོང་རྒྱས་པས་ཞུས་པའི་མདོ་ལས་ ༼༣༩༧༽ འབྱུང་བའི་དོན་འདིར་སྡོམ་དུ་བསྡུས་ན། ལོག་ལྟ་མ་དད་ལན་འདོད་དང༌། །རྒྱལ་དང་མེ་ཆུ་ལ་སྟེར་དང༌། །འཇིགས་ཕྱིར་དུག་མཚོན་བསད་ཤ་དང༌། །བག་མེད་རྣམས་ལ་ཆང་སྟེར་དང༌། །བསྡུ་ཕྱིར་བསྟོད་ཕྱིར་རོལ་མོ་མཁན། །སྐར་མཁན་གཞན་ནོར་མཛའ་ལ་སྟེར། །གཞན་འབྲུ་དུད་འགྲོ་ཟོས་ལ་དགའ། །བཟོ་བོ་སྨན་པ་སྤྱོས་ནས་སྟེ། །རྣམ་སྨིན་ཐེ་ཚོམ་ཟ་དང་འགྱོད། །འདི་ཡིས་ཕྱི་མར་སྦྱིན་སྙམ་དང༌། །རྣམ་སྨིན་རང་ཉིད་ལང་ཚོ་རྒས། །ན་དང་འཆི་ཚེ་བསྐུལ་ནས་མཆོད། །ཡུལ་གཞན་གྲགས་ཕྱིར་ཕོད་བསྟན་ཕྱིར། །བུད་མེད་ཕྱིར་དང་བུ་མེད་ཕྱིར། །ཕྱི་མར་རྙེད་ཕྱིར་དམན་པ་རྣམས། །བོར་ནས་ཕྱུག་པོ་རྣམས་ལ་སྟེར། །མ་དག་སྦྱིན་པ་སུམ་ཅུ་གཉིས། །ཞེས་བྱའོ། །དེ་དག་ལ་འབྲས་བུ་གཏན་མེད་པ་མ་ཡིན་ཡང་བསམ་སྦྱོར་ཉོན་མོངས་པ་ཅན་དུ་བྱུང་བས་ཞིང་ཚྭ་སྒོ་ཅན་ལ་ས་བོན་བཏབ་པ་ལྟར་འབྲས་བུ་གྲུང་པོར་མི་འབྱུང་བར་མདོ་དེ་ཉིད་ལས་བཤད་དོ། །སངས་རྒྱས་དང༌།

དགེ་འདུན་དང༌། ཆོས་སྨྲ་བ་དང༌། ནད་པ་དང༌། ཕ་མ་ལ་སྦྱིན་པ་ནི་སྦྱིན་པ་བླ་ན་མེད་པ་ལྔར་བཤད་ལ། མགྲོན་པོ་དང༌། ནད་པ་དང༌། ནད་གཡོག་པ་དང༌། ཆོས་སྨྲ་བ་དང༌། ཡུལ་གཞན་དུ་འགྲོ་བ་དང༌། ཕ་མ་དང༌། རྒྱལ་པོ་རྒྱལ་སྲིད་ལས་ཉམས་པ་དང༌། རྒྱལ་པོས་མནར་བ་དང༌། མགོན་མེད་པ་དང༌། རྒྱལ་པོས་སྤངས་ནས་གཞན་ན་ཡང་ཉམ་ང་ཞིང་སྲོག་འཆད་ལ་ཁད་པ་འཆི་བ་ལ་ཐུག་པ་གསོས་པ་དང༌། ༼༣༩༨༽ ནད་པ་ལ་སྨན་བྱིན་པ་དང༌། ཚུལ་ཁྲིམས་ཕུན་སུམ་ཚོགས་པའི་འཕགས་པའི་དགེ་འདུན་ལ་དུས་སུ་བྱིན་པ་དང༌། ཏིང་ངེ་འཛིན་དང་ཤེས་རབ་དང་རྣམ་པར་གྲོལ་བ་དང་རྣམ་པར་གྲོལ་བའི་ཡེ་ཤེས་མཐོང་བ་ཕུན་སུམ་ཚོགས་པ་ལ་བྱིན་པ་དང༌། རི་དྭགས་ལ་སོགས་པའི་དུད་འགྲོ་ལ་མི་འཇིགས་པ་བྱིན་པ་དང༌། གང་སློང་བ་དེ་ལ་མཁོ་བ་བྱིན་པ་རྣམས་སྦྱིན་པ་ཆེན་པོར་བཤད་དོ། །བདེ་བ་འདྲེན་པ་ནི་སྦྱིན་པས་བསྡུས་ནས་དགེ་བ་ལ་སྦྱོར་བའོ། །རྗེས་སུ་བསྲུང་བ་དང་བཅས་པ་ནི་འཁོར་གྱི་སྐྱེ་བོ་ལ་མི་གནོད་པར་གཞན་ལ་སྦྱིན་པར་བྱེད་པའོ། །ཚོལ་བ་མེད་པ་ནི་མ་བསླང་ཡང་དོན་དུ་གཉེར་བ་ཉིད་དམ་ཕོངས་པར་ཤེས་ནས་སྦྱིན་པ་དང༌། ཡོན་གནས་མི་འདམ་པའོ། །གོས་པ་མེད་པ་ནི་ལན་དང་རྣམ་སྨིན་ལ་མི་རེ་བའོ། །ཡང་རྒྱལ་སྲས་རྣམས་ཀྱི་བརྩེ་བས་ཀུན་ནས་བསླང་བའི་སྦྱིན་པ་ནི་ཆོས་དགུ་དང་ལྡན་པ་སྟེ། ནང་དང་ཕྱིའི་དངོས་པོ་མཐའ་དག་སྦྱིན་པ་དང༌། རྒྱ་ཆེ་བ་སྟེ་དངོས་པོ་མང་པོ་དང༌། གཙོ་བོ་སྟེ་གྱ་ནོམ་པ་དང༌། རྟག་པ་སྟེ་ཡང་དང་ཡང་དུ་སྦྱིན་པ་དང༌། དགའ་བ་སྟེ་སྦྱིན་ནམ་མི་སྦྱིན་སྙམ་དུ་མ་བརྟགས་པར་དགའ་བའི་སྦྱིན་པ་དང༌། ཟང་ཟིང་མེད་པ་སྟེ་གྲགས་པ་ལ་སོགས་ལ་མི་ལྟ་བ་དང༌། སྔར་བཤད་པ་ལྟར་གཞི་དག་པ་དང༌། བྱང་ཆུབ་ལ་གཞོལ་བ་སྟེ་བྱང་ཆུབ་ཆེན་པོར་བསྔོས་པ་དང༌། དགེ་བ་ལ་གཞོལ་བ་ནི་བདེ་བ་འདྲེན་པ་བཞིན་ནོ། །གཏོང་བ་ལ་དགའ་བའི་ཁྱད་པར་ནི་ཇི་ལྟར་སྦྱིན་པའི་བདེ་བ་དང༌། གཞན་རྗེས་སུ་འཛིན་

༼༣༩༩༽ པའི་བདེ་བ་དང༌། བྱང་ཆུབ་ཀྱི་ཚོགས་ཡོངས་སུ་རྫོགས་པའི་བདེ་བ་སྟེ་གསུམ་གྱིས་ཚིམས་པའི་ཡིད་ཅན་གྱི་བརྩེ་ལྡན་བྱང་ཆུབ་སེམས་དཔའ་དེ་སྦྱིན་པ་ཡོངས་སུ་གཏོང་བས་དགའ་བར་འགྱུར་བ་ཙམ་ནི་ལོངས་སྤྱོད་ཅན་དག་ལོངས་སྤྱོད་ལ་ཉེ་བར་སྤྱོད་པ་ཡིས་དེ་ལྟར་དགའ་བར་འགྱུར་བ་མ་ཡིན་ནོ། །ཕ་རོལ་ཏུ་ཕྱིན་པ་ཀུན་གྱི་དགེ་བ་སྒྲུབ་པའི་ཡོན་ཏན་ནི། བཀྲེན་པ་ནི་སེར་སྣ་ཅན་ནོ། །མ་རུངས་པ་ནི་ཚུལ་ཁྲིམས་འཆལ་པ་གཞན་ལ་གནོད་པ་རྣམས་སོ། །ཀུན་འཁྲུགས་ནི་ཁོང་ཁྲོ་ཅན་རྣམས་སོ། །བག་མེད་པ་ནི་ལེ་ལོ་ཅན་རྣམས་སོ། །ཡུལ་གྱི་གཞན་དབང་ཅན་ནི་འདོད་པ་ལ་སེམས་རྣམ་པར་གཡེངས་པ་རྣམས་སོ། །ལོག་པར་མངོན་པར་ཞེན་པ་ནི་ཤེས་རབ་འཆལ་པ་མུ་སྟེགས་ཅན་ལ་སོགས་པ་སྟེ་དྲུག་པོ་དེ་ལ་བྱང་ཆུབ་སེམས་དཔའ་དེ་རྣམས་དེ་རྣམས་དང་བྲལ་བར་འདོད་པའི་བརྩེ་བས་ཕར་ཕྱིན་དྲུག་སྒྲུབ་པར་བྱེད་དོ། །བདུན་པ་སྙིང་རྗེ་སྐྱེ་བའི་རྐྱེན་ལ་བཞི་སྟེ། དམིགས་རྐྱེན་ཚོར་བ་བདེ་བ་སྟེ་འགྱུར་པའི་སྡུག་བསྔལ་དང༌། སྡུག་བསྔལ་ཏེ་སྡུག་བསྔལ་གྱི་སྡུག་བསྔལ་དང༌། ཚོར་བ་བཏང་སྙོམས་འདུ་བྱེད་ཀྱི་སྡུག་བསྔལ་ནི་བདེ་སྡུག་གི་གནས་ངན་ལེན་མ་སྤངས་པས་དེ་གཉིས་འདྲེན་པའི་ཕྱིར་དེ་གཉིས་ཀྱི་རྒྱུ་སྟེ། ཚོར་བ་གསུམ་པོ་དེ་དང་ལྡན་པའི་སེམས་ཅན་ལ་དམིགས་ནས་བྱང་ཆུབ་སེམས་དཔའི་སྙིང་རྗེ་སྐྱེ་ཞིང༌། རྒྱུ་རྐྱེན་ཀུན་གཞི་ལ་སྙིང་རྗེའི་རྒྱུ་ས་བོན་ཡོད་པ་དང༌། བདག་རྐྱེན་ཐེག་ཆེན་གྱི་དགེ་བའི་བཤེས་ ༼༤༠༠༽ གཉེན་དང༌། དེ་མ་ཐག་པའི་རྐྱེན་སེམས་དང་སེམས་བྱུང་སྔ་མ་འགགས་མ་ཐག་པའི་རང་བཞིན་རྣམས་ལས་ཀྱང་བྱང་ཆུབ་སེམས་དཔའི་སྙིང་རྗེ་སྐྱེའོ། །གཉིས་པ་སྙིང་རྗེ་ཆེན་པོ་བསྟན་པ་ནི། བྱང་ཆུབ་སེམས་དཔའི་སྙིང་རྗེ་དེ་ནི་སྙིང་རྗེ་ཆེན་པོ་ཡིན་ཏེ། ཚོར་བ་ཐམས་ཅད་སྡུག་བསྔལ་དུ་རྟོགས་ནས་ཚོར་བ་གསུམ་དང་ལྡན་པའི་སེམས་ཅན་ཐམས་ཅད་ལ་མཉམ་པར་འཇུག་པར་ཤེས་པར་བྱ་ཞིང་དེ་ཡང་བསམ་པའི་སྒོ་ནས་སྡུག་བསྔལ་དེ་དག་དང་བྲལ་བར་འདོད་པའི་ཕྱིར་དང༌།

སྒྲུབ་པས་དེ་དག་ལས་དངོས་སུ་སྐྱོབ་པ་དང༌། འདོད་ཆགས་དང་བྲལ་བ་སྟེ་མི་མཐུན་ཕྱོགས་རྣམ་འཚེ་སྤངས་པ་དང༌། འཁོར་གསུམ་དུ་མི་དམིགས་པ་དང༌། དག་པ་སྟེ་ས་བརྒྱད་པ་ལ་མི་སྐྱེ་བའི་ཆོས་ལ་བཟོད་པ་ཐོབ་པའི་ཕྱིར་རོ། །ཚད་མེད་པ་བཞིའི་ནང་ནས་སྙིང་རྗེ་ལ་བྱེ་བྲག་ཏུ་བསྔགས་པ་ནི་བྱང་ས་ལས་ཚད་མེད་པ་རྣམས་ཀྱི་ནང་ནས་སྙིང་རྗེ་གཙོ་བོར་བཤད་ཅིང་དེའི་སྟོབས་ཀྱིས་གཞན་གསུམ་ལ་ཡང་འཇུག་པར་འགྱུར་བའི་ཕྱིར་རོ། །ཚད་མེད་པ་མཆོག་ཏུ་གྱུར་པ་ནི་རང་གི་སེམས་ཀྱིས་བྱམས་པ་ལ་སོགས་པ་ཚད་མེད་པ་སྒོམ་པ་ནི་ཚད་མེད་སྟོན་པའི་ཆོས་ལ་མོས་པ་དང༌། རོ་མྱང་བ་ལ་སོགས་པའི་བསམ་པ་དགུ་དང༌། ནམ་མཁའ་མཛོད་ལ་སོགས་པ་ཐོབ་པས་དབང་འབྱོར་པ་ཉིད་དང༌། རྣམ་པར་མི་རྟོག་པའི་ཐབས་ཀྱིས་ཡོངས་སུ་བཟུང་བ་དང༌། བྱང་ཆུབ་སེམས་དཔའ་ཆེན་པོ་ཐམས་ཅད་དང་དོན་གཅིག་པ་ཉིད་ལ་འཇུག་པའི་སྒོ་ནས་མཆོག་ཏུ་གྱུར་པ་ཡིན་ནོ། །མཇུག་བསྡུས་པས་ཕན་ཡོན་བསྟན་པ་ནི་སྔར་བཤད་པ་དེ་ ༼༤༠༡༽ ལྟར་བཅོམ་ལྡན་འདས་ལ་དྭང་བ་རབ་ཏུ་སྐྱེས་ཤིང༌། ཆོས་གོས་ལ་སོགས་པའི་རྫས་ཆེན་པོ་དང༌། སྒྲུབ་པའི་མཆོད་པ་ནི་བཀུར་སྟི་ཆེན་པོ་ཡང་ཡིན་ལ་སྒྲུབ་པ་ཡང་ཡིན་པས་རྫས་དང་བཀུར་སྟི་དང་སྒྲུབ་པའི་མཆོད་པས་ཤིན་ཏུ་རྒྱུན་མི་འཆད་པར་མཆོད་པ་དང་ལྡན་པ་དང༌། བརྩེ་བ་ལས་གཞན་དུལ་བ་ལ་སོགས་པའི་ཡོན་ཏན་མང་པོ་དང་ཡང་ལྡན་ཞིང་བརྩེ་བས་གདུལ་བྱ་ལ་ཕན་པར་བྱེད་པའི་དགེ་བའི་བཤེས་གཉེན་ལ་རྟག་ཏུ་བསྟེན་པ་དང༌། འགྲོ་བ་ལ་རྗེས་སུ་བརྩེ་བ་ཚད་མེད་པ་བཞི་བསྒོམས་པས་རང་གཞན་གྱི་དོན་ཐམས་ཅད་གྲུབ་པ་ཀུན་ཐོབ་པར་འགྱུར་རོ། །མཆོད་པ་དང༌། བསྟེན་པ་དང༌། ཚད་མེད་པའི་སྐབས་བཤད་ཟིན་ཏོ།། །།དེ་ལྟར་ཚད་མེད་པའི་སྒོ་ནས་རང་དང་གཞན་ལ་ཕན་པས་ཞུགས་པ་ནི་རང་གཞན་གྱི་དོན་མཐར་ཕྱིན་པ་བསྒྲུབ་པའི་དོན་དུ་རྗེས་སུ་མཐུན་པའི་ལམ་སྒོམ་པར་བྱེད་པས་དེའི་འོག་ཏུ་བྱང་ཆུབ་ཀྱི་ཕྱོགས་དང་མཐུན་པའི་ལེའུ་སྟོན་ཏོ། །དེ་ལ་རྒྱས་པར་བཤད་པ་དང༌།

མཇུག་བསྡུ་བའོ། །དང་པོ་ལ་གསུམ་སྟེ། སྤྱོད་པའི་ཆོས། སྤྱོད་པའི་རང་བཞིན། སྤྱོད་པ་དབང་དུ་བྱེད་པའི་ཐབས་སོ། །དང་པོ་ལ་གཉིས་ཏེ། ཚུལ་ཁྲིམས་དང༌། ཤེས་རབ་བོ། །དང་པོ་ལ་གསུམ་སྟེ། ངོ་ཚ་ཤེས་པ་དང༌། བརྟན་པ་དང༌། མི་སྐྱོ་བའོ། །དང་པོ་ངོ་ཚ་ཤེས་པ་ནི། ཀུན་ལས་བཏུས་ལས། ངོ་ཚ་ཤེས་པ་གང་ཞེ་ན། བདག་ཉིད་ལས་ཁ་ན་མ་ཐོ་བས་འཛེམ་པ་སྟེ། ཉེས་པར་སྤྱོད་པ་ལེགས་པར་སྡོམ་པའི་རྟེན་བྱེད་པའི་ལས་ཅན་ནོ། །ཁྲེལ་ཡོད་པ་གང་ཞེ་ན། གཞན་ལས་ཁ་ན་མ་ཐོ་ 

༼༤༠༢༽ བས་འཛེམ་པ་སྟེ་དེའི་ལས་ཅན་ཉིད་དོ་ཞེས་བཤད་ཀྱང་འདིར་རྣམ་གྲངས་སུ་བྱས་ནས་སྟོན་ཏོ། །དེ་ལ་གཉིས་ཏེ། ངོ་ཚ་ཤེས་པ་ཙམ་དང༌། མཆོག་ཏུ་གྱུར་པའོ། །དང་པོ་ལ་གསུམ་སྟེ། ངོ་ཚ་ཤེས་པའི་རང་བཞིན་དང༌། རབ་ཏུ་དབྱེ་བ་དང༌། ཡོད་པའི་རྟགས་སོ། །དང་པོ་ནི་ངོ་ཚ་ཤེས་པ་གང་ཞིག་ངོ་བོ་མི་མཐུན་ཕྱོགས་ངོ་ཚ་མེད་པ་སྤངས་པ་དང༌། གྲོགས་འཁོར་གསུམ་དུ་རྣམ་པར་མི་རྟོག་པའི་ཡེ་ཤེས་དང་ལྡན་པ་དང༌། དམིགས་པ་ནི་ཁ་ན་མ་ཐོ་བ་མེད་ཅིང་ཐེག་ཆེན་ལ་ལྟོས་ནས་དམན་པ་ཉན་རང་གི་སེམས་ཀྱང་ངོ་ཚའི་ཡུལ་དུ་བྱེད་པ་དང༌། ལས་ནི་སེམས་ཅན་རྣམས་ངོ་ཚ་ཤེས་པ་ལ་བཀོད་ནས་སྨིན་པར་བྱེད་པ་སྟེ། ཆོས་བཞི་ལྡན་དེ་བརྟན་པའི་ངོ་ཚ་ཤེས་པ་ཡིན་ནོ། །གཉིས་པ་ལ་བཞི་སྟེ། ཡུལ་དང་མཆོག་དམན་དང༌། སྐྱོན་ཡོན་དང༌། ཆེ་བ་དཔེའི་སྒོ་ནས་དབྱེ་བའོ། །དང་པོ་ལ། བསམ་པ་ནི་ཕ་རོལ་ཏུ་ཕྱིན་པ་དྲུག་པོའི་མི་མཐུན་ཕྱོགས་སེར་སྣ་ལ་སོགས་པ་དྲུག་འཕེལ་བ་དང༌། གཉེན་པོ་ཕར་ཕྱིན་དྲུག་པོ་དེ་ཉིད་འགྲིབ་པས་བྱང་ཆུབ་སེམས་དཔའ་རྣམས་མི་བཟད་པའི་ངོ་ཚ་སྟེ་ངོ་ཚ་ཆེན་པོ་སྐྱེ་བར་འགྱུར་རོ། །ཕ་རོལ་ཏུ་ཕྱིན་པ་དྲུག་པོ་ལ་ལེ་ལོ་བྱེད་པ་དང༌། དབང་པོའི་སྒོ་མ་བསྡམས་པ་ལ་སོགས་པ་ཉོན་མོངས་པ་སྐྱེ་བ་དང་རྗེས་སུ་མཐུན་པའི་ཆོས་ལ་སྦྱོར་བ་ལས་ཀྱང་ངོ་ཚ་བར་འགྱུར་རོ། །གཉིས་པ་ནི་མཉམ་བཞག་ཅེས་ཏེ་ཚད་མེད་པའི་སྐབས་ཀྱི་རྗེས་སུ་འབྲངས་ཏེ་ཤེས་པར་བྱའོ། །གསུམ་པ་ལ་གཉིས་ལས། སྐྱོན་ལ་བློ་ལྡན་ངོ་ཚ་ཤེས་པའི་མི་མཐུན་ཕྱོགས་ངོ་ཚ་མེད་པ་དེའི་སྐྱོན་ནི་ ༼༤༠༣༽ ཚུལ་བཞིན་མ་ཡིན་པ་ཡིད་ལ་བྱེད་པས་ཉོན་མོངས་རྣམས་དྭང་དུ་ལེན་པས་བདག་ལ་གནོད་པ་བྱེད་ཅིང་ཁོང་ཁྲོས་གཞན་ལ་གནོད་པར་བྱེད་པ་དང༌། དགེ་བ་དང་སེམས་ཅན་ཡལ་བར་འདོར་བ་དང༌། སེམས་ཅན་དམན་པ་རྣམས་ལ་བརྙས་ཤིང་དགེ་བའི་བཤེས་གཉེན་ལ་མི་འདུད་པའི་ང་རྒྱལ་གྱིས་རང་གཞན་གཉིས་ཀ་ལ་གནོད་དོ། །གཞན་ལ་ཇི་ལྟར་གནོད་ཅེ་ན།

སེམས་ཅན་ཡལ་བར་འདོར་བས་སེམས་ཅན་གྱི་དོན་ལ་བག་མེད་པར་འགྱུར་ཞིང༌། ང་རྒྱལ་གྱིས་སེམས་ཅན་དམན་པ་ཁྱད་དུ་བསད་ནས་དེ་དག་གི་དོན་མི་བྱེད་པས་སེམས་ཅན་འཇོམས་སོ། །རང་ལ་ཇི་ལྟར་གནོད་ཅེ་ན། ཆོས་ཡལ་བར་འདོར་བས་དགེ་བ་ལ་མི་འཇུག་ཅིང༌། མི་དགེ་བ་ལ་འཇུག་ལ། ང་རྒྱལ་གྱིས་དགེ་བའི་བཤེས་གཉེན་མི་བསྟེན་ཅིང་སྡིག་པའི་གྲོགས་པོ་དང་འགྲོགས་པས་ཚུལ་ཁྲིམས་འཇོམས་སོ། །དེས་ན་མཐོང་བའི་ཆོས་ལ་རང་ཉིད་ཡིད་འགྱོད་པས་བདེ་བ་ལས་ཉམས་པ་དང་བཅས་པར་འགྱུར་བས་རང་གིས་སྨད་པ་དང༌། གཞན་དག་མ་དད་ནས་བཀུར་སྟེ་དམན་པ་ཐོབ་པ་སྟེ། བཀུར་སྟི་ཕུན་སུམ་ཚོགས་པ་མི་འབྱུང་བས་གཞན་གྱིས་སྨད་པ་དང༌། བསྟན་པ་ལ་དད་པ་དང་ལྡན་པའི་མི་མ་ཡིན་པ་རྣམས་ཀྱིས་སྨོད་ཅིང་མི་བསྲུང་བ་དང༌། སྟོན་པས་ཀྱང་སྣོད་དུ་མ་གྱུར་པས་བཏང་སྙོམས་སུ་བཞག་པར་མཛད་པ་དང༌། རྒྱལ་སྲས་ཆོས་དང་མཐུན་པར་སྤྱོད་པ་རྣམས་ཀྱིས་རྣམ་པར་སྨོད་ཅིང་འཇིག་རྟེན་པ་རྣམས་ཀྱིས་ཀྱང་ཕན་ཚུན་གཅིག་གིས་གཅིག་ལས་དེའི་མི་སྙན་པ་ཐོས་ནས་ཕྱོགས་མཚམས་ ༼༤༠༤༽ རྣམས་སུ་སྒྲོགས་པ་ལ་སོགས་པ་མཐོང་བའི་ཆོས་ལ་འབྱུང་བའི་ཉེས་པ་དང༌། ཚེ་རབས་གཞན་དུ་མི་ཁོམ་པ་རྣམས་སུ་སྐྱེའོ། །དེས་ན་ཆོས་དཀར་པོ་ཐོབ་པ་ལས་ཉམས་པ་སྟེ་ཚེ་འདིར་མི་དགེ་བ་འཕེལ་ཞིང༌། མ་ཐོབ་པ་ལས་ཉམས་པ་སྟེ་ཕྱི་མར་མི་དགེ་བ་འཕེལ་བར་འགྱུར་རོ། །དེའི་ཕྱིར་འདི་དང་ཕྱི་མར་སྡུག་བསྔལ་དང་ཡིད་མི་བདེ་བས་གནས་པ་དང༌། ཡིད་ཀྱང་རྣལ་དུ་གནས་པར་མི་འགྱུར་རོ། །ཡོན་ཏན་ལ་གསུམ་སྟེ། ཉེས་པ་མི་འབྱུང་བ་དང༌། ཡོན་ཏན་དང་ལྡན་པ་དང༌། དོན་བསྡུ་བའོ། །དང་པོ་ནི་རྒྱལ་སྲས་ངོ་ཚ་ཤེས་པ་དང་ལྡན་པ་རྣམས་ལ་སྔར་བཤད་པའི་ཉེས་པ་དེ་དག་ཀུན་མི་འགྱུར་རོ། །གཉིས་པ་ནི་འབྲས་བུ་ལྔ་འཐོབ་སྟེ། རྣམ་སྨིན་གྱི་འབྲས་བུ་ནི་མཁས་པ་ངོ་ཚ་ཤེས་པ་དང་ལྡན་པ་དེ་ཕྱི་མར་རྟག་ཏུ་ལྷ་དང་མི་དག་ཏུ་ཡང་དག་པར་ཏེ་ངེས་པར་སྐྱེའོ། །བདག་པོའི་འབྲས་བུ་བློ་ལྡན་བྱང་ཆུབ་སེམས་དཔའི་ངོ་ཚ་ཤེས་པ་དེས་མྱུར་དུ་རྫོགས་པའི་བྱང་ཆུབ་སྐྱེད་པར་བྱེད་པའི་བསོད་ནམས་དང་ཡེ་ཤེས་ཀྱི་ཚོགས་གཉིས་རྫོགས་པར་བྱེད་དོ། །སྐྱེས་བུ་བྱེད་པའི་འབྲས་བུ་ནི་རྒྱལ་བའི་སྲས་པོ་དེ་ནི་སེམས་ཅན་རྣམས་སྨིན་པར་བྱེད་པ་ལ་སྐྱོ་བར་མི་འགྱུར་རོ། །བྲལ་བའི་འབྲས་བུ་ནི་བྱང་ཆུབ་སེམས་དཔའ་དེ་དུས་རྟག་ཏུ་མི་མཐུན་ཕྱོགས་ངོ་ཚ་མེད་པ་དང་བྲལ་བར་འགྱུར་རོ། །རྒྱུ་མཐུན་གྱི་འབྲས་བུ་ནི་རྟག་ཏུ་གཉེན་པོ་ངོ་ཚ་ཤེས་པ་དང་མི་འབྲལ་བར་འགྱུར་རོ། །གསུམ་པ་ནི་དེ་ལྟར་རྒྱལ་སྲས་ངོ་ཚ་དང་ལྡན་པ་དེས་སྔར་བཤད་པའི་ཕན་ཡོན་དེ་དག་འཐོབ་པར་འགྱུར་རོ། །འོ་ན་

༼༤༠༥༽ དེ་གཉིས་ཀྱི་ཉེས་དམིགས་དང་ཕན་ཡོན་དེ་དག་དུས་ཇི་སྲིད་ན་མྱོང་བར་འགྱུར་ཞེ་ན། སྤྱིར་ལས་ལ་གསུམ་ཡོད་དེ། མཐོང་བའི་ཆོས་ལ་མྱོང་བར་འགྱུར་བ་དང༌། སྐྱེས་ནས་མྱོང་བར་འགྱུར་བ་དང༌། ལན་གྲངས་གཞན་ལ་མྱོང་བར་འགྱུར་བའོ། །དང་པོ་ལ་གཉིས་ལས། མཚན་ཉིད་ནི་ལས་གང་ཞིག་ལས་བྱེད་པའི་ཚེ་དེ་ཉིད་ལ་རྣམ་སྨིན་མྱོང་བར་འགྱུར་བ་སྟེ། ཀུན་ལས་བཏུས་ལས། མཐོང་བའི་ཆོས་ལ་མྱོང་བར་འགྱུར་བའི་ལས་གང་ཞེ་ན། གང་མཐོང་བའི་ཆོས་ལ་རྣམ་པར་སྨིན་པ་རྣམ་པར་སྨིན་པར་འགྱུར་བ་སྟེ་ཞེས་གསུངས་སོ། །མཚན་གཞི་ནི་ཞིང་དང་བསམ་པའི་སྒོ་ནས་བཞག་པ་གཉིས་ཏེ། མཛོད་ལས། མཐོང་ཆོས་འབྲས་བུ་ཅན་གྱི་ལས། །ཞིང་དང་བསམ་པའི་ཁྱད་པར་ལས། །ཞེས་སོ། །ཞིང་ནི་བྱམས་པའི་ཏིང་ངེ་འཛིན་དང༌། ཉོན་མོངས་པ་མེད་པའི་ཏིང་ངེ་འཛིན་དང༌། འགོག་པའི་སྙོམས་པར་འཇུག་པ་དང༌། རྒྱུན་ཏུ་ཞུགས་པའི་འབྲས་བུ་དང༌། དགྲ་བཅོམ་པའི་འབྲས་བུ་སྟེ་ལྔ་པོ་དེ་ལས་ལངས་མ་ཐག་པ་ལ་ཕན་གནོད་གང་བྱས་ཀྱང་དེའི་འབྲས་བུ་ཚེ་འདི་ཉིད་ལ་མྱོང་བར་འགྱུར་ཏེ། གང་དག་འགོག་བྱམས་ཉོན་མོངས་མེད། །མཐོང་དང་དགྲ་བཅོམ་འབྲས་ལངས་པ། །དེ་ལ་ཕན་གནོད་བྱས་པ་ཡིས། །འབྲས་བུ་འབྲལ་དུ་མྱོང་བར་འགྱུར། །ཞེས་སོ། །སངས་རྒྱས་དང་དགེ་སློང་གི་དགེ་འདུན་ལ་ཕན་གནོད་བྱས་པའི་འབྲས་བུ་ཡང་མཐོང་བའི་ཆོས་ལ་མྱོང་བར་འགྱུར་ཏེ། ཀུན་ལས་བཏུས་ལས། སངས་རྒྱས་ལ་སོགས་པ་དགེ་སློང་ ༼༤༠༦༽ གི་དགེ་འདུན་ལ་ཡང་དེ་བཞིན་ནོ་ཞེས་སོ། །བསམ་པའི་སྒོ་ནས་བཞག་པ་ནི་བསམ་པ་ཤིན་ཏུ་དྲག་པོས་སྦྱོར་བ་དགེ་མི་དགེ་གང་བྱས་ཀྱང་མཐོང་ཆོས་མྱོང་འགྱུར་ཡིན་ཏེ། ཡང་ན་བསམ་པ་ཤིན་ཏུ་དྲག་པོས་སྦྱོར་བ་དགེ་བ་དང་མི་དགེ་བ་སྤྱོད་པའོ་ཞེས་སོ། །སྐྱེས་ནས་མྱོང་འགྱུར་གྱི་ལས་ཀྱི་མཚན་ཉིད་ནི། ལས་དེའི་འབྲས་བུ་ཚེ་ཕྱི་མ་ཉིད་ལ་མྱོང་བར་འགྱུར་བ་སྟེ། ཀུན་ལས་བཏུས་ལས། སྐྱེས་ནས་མྱོང་བར་འགྱུར་བའི་ལས་གང་ཞེ་ན།

གང་ཚེ་ཕྱི་མ་ཉིད་ལ་རྣམ་པར་སྨིན་པ་རྣམ་པར་སྨིན་པར་འགྱུར་བ་སྟེ་ཞེས་སོ། །མཚན་གཞི་ནི། དེ་ཉིད་ལས། འདི་ལྟ་སྟེ། མཚམས་མེད་པ་ལྔའི་ལས་རྣམས་སོ། །ཡང་ན་དགེ་བ་དང་མི་དགེ་བ་གཞན་ཡང་ཡིན་ནོ་ཞེས་གསུངས་པས་མཚམས་མེད་ལྔ་དང༌། ཉེ་བ་ལྔ་དང༌། ཚེ་ཕྱི་མ་ཉིད་ལ་བདེ་འགྲོར་སྐྱེད་ནུས་ཀྱི་དགེ་བ་རྣམས་ཡིན་ནོ། །འོ་ན་མཚམས་མེད་དང་དེ་དང་ཉེ་བ་དེ་དག་གང་ཡིན་ཞེ་ན། མཚམས་མེད་ལ་གསུམ་སྟེ། རྟེན་གྱི་གང་ཟག་དང༌། ངོ་བོ་དང༌། ལྕི་ཡང་གི་ཁྱད་པར་རོ། །རྟེན་གྱི་གང་ཟག་ནི་གླིང་གསུམ་གྱི་མི་ཡིན་ལ། དེའི་ནང་ནས་ཀྱང་ཟ་མ་དང་མ་ནིང་རྣམས་ནི་ངོ་ཚ་དང་ཁྲེལ་ཡོད་ཤས་ཆུང་ཞིང་ཤེས་པ་ཤིན་ཏུ་མི་བརྟན་པས་དེ་དག་ལ་མཚམས་མེད་མི་འབྱུང་ཞིང༌། ཡང་དེ་དག་གིས་ཕ་མ་བསད་ཀྱང་མཚམས་མེད་དུ་མི་འགྱུར་ཏེ། ཕ་མས་དེ་དག་གི་ལུས་མ་ཚང་བར་བསྐྱེད་པའི་ཕྱིར་དང༌། དེ་དག་ལ་མི་བྱམས་པས་ཕན་འདོགས་པ་ཆུང་བའི་ཕྱིར་དང༌། དེ་དག་ཀྱང་ངོ་ཚ་ཤས་ཆུང་བའི་ཕྱིར་ཏེ། མཛོད་ལས། ༼༤༠༧༽ མཚམས་མེད་གླིང་གསུམ་དག་ན་ཡོད། །ཟ་མ་སོགས་ལ་མི་འདོད་དོ། །ཕན་དང་ངོ་ཚ་ཆུང་བའི་ཕྱིར། །ཞེས་སོ། །ངོ་བོ་ལ་ཕ་མ་གསོད་པའི་མཚམས་མེད་ནི་ཕ་མ་ཡིན་པ་ལ་ཡིན་པར་འདུ་ཤེས་ནས་མཚོན་ཆ་བསྣུན་པ་ལ་སོགས་པའི་སྦྱོར་བ་བྱས་པས་ཕ་མའི་སྲོག་འགགས་པ་ན་ལས་ཀྱི་དངོས་གཞི་འབྱུང་ངོ༌། །ཕ་དང་མ་མཚན་གཞན་དུ་གྱུར་པ་བསད་ཀྱང་མཚམས་མེད་དུ་འགྱུར་ཏེ། མཚན་ནི་གཞན་དུ་གྱུར་ཀྱང་འགྱུར། །ཞེས་སོ། །དེའི་ཕྱིར་ཕ་ཡང་མ་ཡིན་ལ་དགྲ་བཅོམ་པ་ཡང་མ་ཡིན་པའི་སྐྱེས་པ་དང༌། མ་ཡང་མ་ཡིན་ལ་དགྲ་བཅོམ་མ་ཡང་མ་ཡིན་པའི་བུད་མེད་བསད་ན་མཚམས་མེད་དུ་འགྱུར་བ་ཡོད་དེ། མ་དང་ཕ་མཚན་གྱུར་ནས་སྐྱེས་པ་དང་བུད་མེད་དུ་གྱུར་པ་བསད་པའོ། །ཡང་བུད་མེད་འགའ་ཞིག་གི་ནུར་ནུར་པོ་ཟག་པ་དེ་གཞན་ཞིག་གི་མངལ་དུ་བླུགས་པ་ལས་བུ་བྱུང་ན། བུ་དེས་དེ་གཉིས་གང་བསད་ན་མཚམས་མེད་དུ་འགྱུར་ཞེ་ན།

སྔ་མ་དེ་བསད་ན་མཚམས་མེད་དུ་འགྱུར་སྟེ། གང་གི་ཟླ་མཚན་ལས་བྱུང་མ། །ཞེས་སོ། དགྲ་བཅོམ་པ་གསོད་པའི་མཚམས་མེད་ནི་དགྲ་བཅོམ་ཡིན་པ་ལ་ཡིན་པར་འདུ་ཤེས་ནས་བསད་ན་འབྱུང་ཞིང༌། ཡང་མཛོད་འགྲེལ་ལས། དགྲ་བཅོམ་པ་མ་ཡིན་པའི་འདུ་ཤེས་ཀྱིས་དགྲ་བཅོམ་པ་བསད་ན་ཡང་མཚམས་མེད་དུ་འགྱུར་ཏེ། འདི་བསད་དོ་སྙམ་དུ་རྟེན་ངེས་པར་གཟུང་བའི་ཕྱིར་རོ་ཞེས་བཤད་དོ། །ཡང་ཕ་ཡང་ཡིན་ལ་དགྲ་བཅོམ་པ་ཡང་ ༼༤༠༨༽ ཡིན་པ་ཞིག་བསད་ཀྱང་མཚམས་མེད་གཅིག་ལས་མི་འབྱུང་སྟེ། དེ་ཉིད་ལས། གང་ཞིག་ཕ་དགྲ་བཅོམ་པ་བསད་ན་ཡང་མཚམས་མེད་པ་ནི་གཅིག་ཁོ་ནར་འགྱུར་ཏེ་རྟེན་གཅིག་པའི་ཕྱིར་རོ་ཞེས་སོ། །གལ་ཏེ་དགྲ་བཅོམ་མ་ཐོབ་པའི་དུས་སུ་མཚོན་བསྣུན་པ་ལས་དེའི་འོག་ཏུ་དགྲ་བཅོམ་ཐོབ་ནས་རྨ་དེའི་རྐྱེན་གྱིས་ཤི་ན་མཚམས་མེད་དུ་འགྱུར་རམ་ཞེ་ན། མ་ཡིན་ཏེ། བསྣུན་འོག་དགྲ་བཅོམ་པ་ལ་མིན། །ཞེས་སོ། །དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བའི་མཚམས་མེད་ནི་དེ་བཞིན་གཤེགས་པ་བཀྲོངས་པར་བྱའོ་སྙམ་ནས་མཚོན་ཆ་ལ་སོགས་པ་བསྣུན་པས་ཁྲག་བྱུང་ན་མཚམས་མེད་དུ་འགྱུར་ལ། བརྡེག་པར་བསམ་པ་ཙམ་གྱིས་ནི་མི་འགྱུར་ཏེ། སངས་རྒྱས་བརྡེག་པར་སེམས་ལ་མིན། །ཞེས་སོ། །དགེ་འདུན་གྱི་དབྱེན་ལ་གཉིས་ལས། འཁོར་ལོའི་དབྱེན་ལ་འབྱེད་པ་པོ་ནི་ཁྱིམ་པ་དང་དགེ་སློང་མ་ལ་སོགས་པ་མ་ཡིན་གྱི་དགེ་སློང་ཁོ་ནས་སོ། །དེ་ཡང་སྲེད་པ་སྤྱོད་པ་ཅན་མ་ཡིན་གྱི་ལྟ་བ་སྤྱོད་པ་ཅན་ཁོ་ནས་སོ། །དེའང་ཚུལ་དང་ལྡན་པ་ཁོ་ནས་འབྱེད་དོ། །ཡུལ་ནི་སོ་སོའི་སྐྱེ་བོ་རྣམས་སོ། །གནས་ནི་སངས་རྒྱས་བཞུགས་པ་ལས་གཞན་དུ་འབྱེད་དེ། དགེ་སློང་ལྟ་སྤྱོད་ཚུལ་ལྡན་པས། །འབྱེད་དོ་གཞན་དུའོ་བྱིས་པ་རྣམས། །ཞེས་སོ། །བྱེ་བའི་དོན་ནི་སངས་རྒྱས་ལས་གཞན་པའི་སྟོན་པ་དང༌། དེས་བསྟན་པ་ལས་གཞན་པའི་ལམ་ལ་བཟོད་པ་ཡིན་ལ། དུས་ཞག་གཅིག་པས་ལྷག་པར་མི་གནས་ཤིང༌། གླིང་འཛམ་བུའི་གླིང་ཁོ་ནར་འབྱེད་ཅིང༌།

༼༤༠༩༽ དེའང་དགེ་སློང་བཞིར་ལོངས་པ་ཡན་ཆད་དགེ་འདུན་ཡིན་པས་དེས་ན་མཚམས་ནང་གཅིག་ཏུ་ཕྱོགས་རེར་དགེ་སློང་བཞི་བཞི་ཡན་ཆད་དང་འབྱེད་པ་པོ་གཅིག་སྟེ་དགུ་ཡན་ཆད་ངེས་པར་དགོས་ཏེ། སྟོན་དང་ལམ་གཞན་ལ་བཟོད་པ། །བྱེ་བའོ་དེ་ནི་མི་གནས་སོ། །དེ་ནི་འཁོར་ལོའི་དབྱེན་དུ་འདོད། །འཛམ་བུའི་གླིང་ནའོ་དགུ་སོགས་ཀྱིས། །ཞེས་སོ། །འཁོར་ལོའི་དབྱེན་དེ་ཡང་དང་པོ་ཆོས་ཀྱི་འཁོར་ལོ་བསྐོར་ནས་རིང་པོར་མ་ལོན་པ་དང༌། ཐ་མ་སངས་རྒྱས་མྱ་ངན་ལས་འདས་པའི་ཚེ་དང༌། ཇི་སྲིད་དུ་བསྟན་པ་ལ་ཚུལ་ཁྲིམས་དང་ལྟ་བ་ལ་སྐྱོན་མ་བྱུང་བ་དང༌། མཆོག་ཟུང་གཅིག་མ་བྱུང་བའི་སྔོན་རོལ་དང༌། ཐུབ་པ་ནོངས་པ་དང༌། མཚམས་མ་བཅད་པ་སྟེ་དྲུག་པོ་དེར་འཁོར་ལོའི་དབྱེན་མི་འབྱུང་སྟེ། དང་པོ་མཐའ་སྐྱོན་ཟུང་གཅིག་གི །སྔ་རོལ་ཐུབ་པ་ནོངས་པ་དང༌། །མཚམས་མ་བཅད་པ་དག་ཏུ་ཡང༌། །འཁོར་ལོའི་དབྱེན་ནི་མི་འབྱུང་ངོ༌། །ཞེས་སོ། །ལས་ཀྱི་དབྱེན་ནི་མཚམས་ནང་གཅིག་ཏུ་མི་མཐུན་པས་ལས་བྱེད་པ་སྟེ། གནས་ནི་གླིང་གསུམ་དུ་འབྱུང་ལ་གྲངས་ནི་ཕྱོགས་རེར་དགེ་སློང་བཞི་བཞི་དགོས་པས་བརྒྱད་ཡན་ཆད་ངེས་པར་དགོས་ཏེ། ལས་ཀྱི་དབྱེན་ནི་གླིང་གསུམ་ན། །དེ་ནི་བརྒྱད་དག་ཡན་ཆད་ཀྱིས། །ཞེས་སོ། །ལྕི་ཡང་གི་ཁྱད་པར་ནི་དགེ་འདུན་གྱི་དབྱེན་ཁོ་ན་ལྕི་སྟེ། དགེ་འདུན་དབྱེ་ཕྱིར་བརྫུན་སྨྲས་པ། །ཁ་ན་མ་ཐོ་རབ་ཆེར་འདོད། །ཅེས་སོ། །ལྷག་མ་རྣམས་ཀྱང་མས་རིམ་གྱིས་ལྕི་བར་མཛོད་འགྲེལ་ལས་གསུངས་སོ། །ཉེ་བ་ལྔ་ ༼༤༡༠༽ ལ་ཕ་བསད་པའི་མཚམས་མེད་དང་ཉེ་བ་ནི་བྱང་ཆུབ་སེམས་དཔའ་ངེས་པ་ལ་གནས་པ་བསད་པ་ཡིན་ནོ། །མ་བསད་པ་དང་ཉེ་བ་ནི་མ་ཡང་ཡིན་ལ་དགྲ་བཅོམ་མ་ཡང་ཡིན་པ་ལ་མི་ཚངས་པར་སྤྱོད་པའོ། །དགྲ་བཅོམ་པ་གསོད་པ་དང་ཉེ་བ་ནི་འཕགས་པ་སློབ་པ་བསད་པའོ། །དགེ་འདུན་གྱི་དབྱེན་དང་ཉེ་བ་ནི་དགེ་འདུན་འདུ་བའི་སྒོ་འཕྲོག་པའོ། །དེ་བཞིན་གཤེགས་པ་ལ་ངན་སེམས་ཀྱིས་ཁྲག་འབྱིན་པ་དང་ཉེ་བ་ནི་མཆོད་རྟེན་བཤིག་པ་སྟེ།

མ་དགྲ་བཅོམ་མ་སུན་འབྱིན་དང༌། །བྱང་ཆུབ་སེམས་དཔའ་ངེས་གནས་དང༌། །སློབ་པ་གསོད་དང་དགེ་འདུན་གྱི། །འདུ་བའི་སྒོ་ནི་འཕྲོག་པ་དང༌། །མཚམས་མེད་པ་དང་ཆ་འདྲ་སྟེ། །ལྔ་པ་མཆོད་རྟེན་བཤིག་པ་ཡིན། །ཞེས་སོ། །ལན་གྲངས་གཞན་ལ་མྱོང་འགྱུར་གྱི་ལས་ནི། སྐྱེ་བ་གཞན་གྱིས་བར་དུ་ཆོད་ནས་རྣམ་སྨིན་གྱི་འབྲས་བུ་མྱོང་བར་འགྱུར་བའི་དགེ་མི་དགེ་རྣམས་སོ། །འདིར་ཡང་ལས་གསུམ་པོ་དེ་དག་གང་གི་མཚན་ཉིད་ཚང་བ་དེ་དག་གི་རྣམ་སྨིན་གྱི་འབྲས་བུ་ནི་དུས་གསུམ་པོ་དེ་རྣམས་སུ་མྱོང་བར་འགྱུར་ཞིང༌། ཕན་ཡོན་དང་ཉེས་དམིགས་གཞན་ཀྱང་དུས་ཅི་རིགས་ན་ཐོབ་པར་འགྱུར་རོ། །བཞི་པ་ལ་གསུམ་སྟེ། རང་དང༌། གཞན་དང༌། གཉིས་ཀའི་དོན་ནོ། །དང་པོ་ལ་གསུམ་ལས། ཉོན་མོངས་པའི་དྲི་མས་མ་གོས་པ་ནི་བྱིས་པ་སོ་སོའི་སྐྱེ་བོ་བླུན་པོ་རྣམས་ནི་ལུས་ལ་གོས་བཟང་པོ་གྱོན་ཀྱང་སེམས་ཁྲེལ་ཡོད་དང་བྲལ་བས་ཉོན་མོངས་པའི་ཉེས་པའི་དྲི་མ་ཅན་ཡིན་པས་དམ་པ་རྣམས་ཀྱི་སྤྱན་ལམ་དུ་མཛེས་པ་མ་ཡིན་གྱི་རྒྱལ་སྲས་ ༼༤༡༡༽ ངོ་ཚ་ཤེས་པའི་གོས་ཅན་རྣམས་ནི་ལུས་ལ་དགབ་པ་མེད་ཀྱང་སེམས་ལ་ཉེས་པའི་དྲི་མ་མེད་པས་མཛེས་པ་ཡིན་ནོ། །འཇིག་རྟེན་གྱི་ཆོས་ཀྱིས་མ་གོས་པ་ནི་དཔེར་ན་ནམ་མཁའ་ལ་རྡུལ་ལ་སོགས་པས་གོས་པ་མེད་པ་བཞིན་དུ་རྒྱལ་བའི་སྲས་པོ་ཁྲེལ་དང་ལྡན་པར་གྱུར་པ་དེ་ལ་བཤེས་སྤྲིང་ལས། འཇིག་རྟེན་མཁྱེན་པ་རྙེད་དང་མ་རྙེད་དང༌། །བདེ་དང་མི་བདེ་སྙན་དང་མི་སྙན་དང༌། །བསྟོད་སྨད་ཅེས་བགྱི་འཇིག་རྟེན་ཆོས་བརྒྱད་པོ། །བདག་གི་ཡིད་ཡུལ་མིན་པར་མགོ་སྙོམས་མཛོད། །ཅེས་བཤད་པ་ལྟ་བུའི་འཇིག་རྟེན་གྱི་ཆོས་བརྒྱད་ལ་བརྟེན་པའི་སྐྱོན་གྱིས་གོས་པར་མི་འགྱུར་རོ། །རྒྱལ་སྲས་རྣམས་ཀྱི་ནང་དུ་མཛེས་པའི་ཡོན་ཏན་ནི་སྐྱེ་བོ་མང་པོ་འདུས་པའི་ནང་ན་རྒྱན་བཟང་པོས་བརྒྱན་པ་དེ་མཛེས་པ་བཞིན་དུ་རྒྱལ་སྲས་རྣམས་ཀྱི་ནང་དུ་འདུས་པར་གྱུར་པ་ན་ངོ་ཚ་ཤེས་པས་བརྒྱན་པ་དེ་མཛེས་པ་ཡིན་ནོ། །གཉིས་པ་ནི་བྱང་ཆུབ་སེམས་དཔའ་རྣམས་ནི་ངོ་ཚ་ཤེས་པའི་དབང་གིས་གདུལ་བྱ་རྣམས་ལ་མ་བཞིན་དུ་བྱམས་པ་ཉིད་དེ་ཐེག་པ་དམན་པའི་སེམས་ཀྱིས་ཀྱང་ངོ་ཚ་བའི་ཕྱིར་རོ། །གསུམ་པ་ནི་བྱང་ཆུབ་སེམས་དཔའ་ངོ་ཚ་དང་ལྡན་པ་ནི་གཞན་དོན་དུ་འཁོར་བར་གནས་ཀྱང་ངོ་ཚ་ཤེས་པའི་སྟོབས་ཀྱིས་རང་གི་སེམས་འཁོར་བའི་ཉེས་པ་ཐམས་ཅད་ལས་ཀུན་ཏུ་སྲུང་བར་བྱེད་པ་ཡིན་ནོ། །ངོ་ཚ་ཤེས་པའི་རྟགས་ནི་བསམ་པས་ཉེས་པ་ཀུན་ལ་དྭང་དུ་མི་ལེན་ཅིང་སྦྱོར་བས་མི་འཇུག་ལ།

བསམ་པས་ཡོན་ཏན་ཀུན་དྭང་དུ་ལེན་ཅིང་སྦྱོར་བས་འཇུག་ ༼༤༡༢༽ པ་ནི་ཁྲེལ་དང་ལྡན་པ་བྱང་ཆུབ་སེམས་དཔའི་ཁྲེལ་ཡོད་པས་བྱས་པའི་རྟགས་ཡིན་ནོ། །མཆོག་ཏུ་གྱུར་པ་ནི། རང་གི་སེམས་ཞེས་ཏེ། མཆོད་པའི་སྐབས་སུ་བསྟན་པ་བཞིན་ནོ། །བརྟན་པ་ལ་བསྟན་བཤད་གཉིས་ལས། བསྟན་པ་ནི། བྱང་ཆུབ་སེམས་དཔའི་བརྟན་པ་ནི་དེ་ལས་གཞན་ཉན་རང་ལ་སོགས་པའི་བརྟན་པ་ལས་ཁྱད་པར་དུ་འཕགས་སོ། །གང་གིས་ཞེ་ན། མཚན་ཉིད་དང༌། རབ་ཏུ་དབྱེ་བ་དང༌། མི་འགྱུར་བ་དང་གསུམ་གྱིས་སོ། །གསུམ་པོ་ཉིད་ཇི་ལྟ་བུ་ཞེ་ན། གཉིས་པ་རྒྱས་པར་བཤད་པ་ལ་གསུམ་ལས། མཚན་ཉིད་ལ་དངོས་ནི་དགེ་བ་ལ་སྤྲོ་བའི་བརྩོན་འགྲུས་དང༌། སེམས་རྩེ་གཅིག་པའི་ཏིང་ངེ་འཛིན་དང༌། བྱ་བ་ལ་དམིགས་ཕྱེད་པའི་ཤེས་རབ་ཕུན་སུམ་ཚོགས་པའོ། །བྱང་ས་ལས། ཉོན་མོངས་པ་ཅན་གྱི་སེམས་ཡང་དག་པར་སྡོམ་པ་དང༌། ཉོན་མོངས་པའི་དབང་དུ་མི་འགྲོ་བ་དང༌། སྡུག་བསྔལ་དྭང་དུ་ལེན་པའི་ངང་ཚུལ་ཅན་ཉིད་དང༌། འཇིགས་ཤིང་སྐྲག་པ་རྣམ་པ་སྣ་ཚོགས་པ་མང་པོ་མི་བཟད་པ་མངོན་དུ་གྱུར་པ་དག་གིས་ཀྱང་ཡང་དག་པའི་སྦྱོར་བ་ལས་མི་གཡོ་བ་དང༌། རང་བཞིན་གྱིས་སྙིང་སྟོབས་དང་ལྡན་པའམ་སོ་སོར་བརྟགས་པས་བརྟན་པ་འདི་ནི་བརྟན་པའི་སྟོབས་བསྐྱེད་པའི་ངོ་བོ་ཉིད་ཡིན་པར་རིག་པར་བྱའོ་ཞེས་བཤད་དོ། །རྣམ་གྲངས་ནི་སྙིང་སྟོབས་དང་སྲན་ཐུབ་པ་དང་བརྟན་པར་ཞེས་བྱའོ། །དེ་སྒྲུབ་པ་ནི་གསུམ་པོ་དེ་ལ་བརྟན་པ་ཞེས་ཟེར་བའི་རྒྱུ་མཚན་གང་གི་ཕྱིར་ན་དེ་གསུམ་གྱིས་བྱང་ཆུབ་སེམས་དཔའ་དེ་གཞན་དོན་གྱི་བྱ་བ་རྣམས་ལ་འཇིགས་པ་མེད་ 

༼༤༡༣༽ པར་རབ་ཏུ་འཇུག་པའི་ཕྱིར་རོ། །དེའི་རྒྱུ་མཚན་ཡང་གཞན་དོན་གྱི་བྱ་བ་ལ་འཇིགས་པ་ནི་ཡང་ན་ཞུམ་པ་སྟེ། དེ་ལ་མི་སྤྲོ་བའི་ཕྱིར་རམ། ཡང་ན་གཡེང་བ་སྟེ་སེམས་རྣལ་དུ་མི་འདུག་པའི་ཕྱིར་རམ། ཡང་ན་རྨོངས་པ་སྟེ་དེའི་ཐབས་མི་ཤེས་པའི་ཕྱིར་སྐྱེ་བ་ཡིན་པ་དེའི་ཕྱིར། བརྩོན་འགྲུས་ལ་སོགས་པ་གཉུག་མ་སྟེ་སོ་སོར་མ་བརྟགས་པར་འབྱུང་བ་གསུམ་པོ་དེ་ནི་འཇིགས་པའི་རྒྱུ་གསུམ་པོ་དེ་དང་བྲལ་བས་དེ་དག་ལ་བརྟེན་པ་ཞེས་བྱ་བའི་མིང་འཇུག་པར་ཤེས་པར་བྱའོ། །གཉིས་པ་རབ་ཏུ་དབྱེ་བ་ལ། རང་བཞིན་གྱི་རིགས་ཀྱི་སྒོ་ནས་བརྟན་པ་དང༌། སྨོན་ལམ་སྟེ་སེམས་བསྐྱེད་པའི་སྟོབས་ཀྱིས་བརྟན་པ་དང༌། རང་གི་དོན་ལ་ཞུགས་པ་ན་ལུས་དང་སྲོག་ལ་ལྟ་བ་མེད་པས་བརྟན་པ་དང༌། གཞན་གྱི་དོན་བྱེད་པ་ན་སེམས་ཅན་གྱི་ལོག་པར་སྒྲུབ་པ་བཟོད་པས་བརྟན་པ་དང༌། དེ་ཁོ་ན་ཉིད་རྟོགས་པས་ཟབ་མོ་སྟོང་པ་ཉིད་ཐོས་པས་མི་སྐྲག་པས་བརྟན་པ་དང༌། མངོན་ཤེས་ལ་སོགས་པའི་མཐུ་རྒྱ་ཆེན་པོ་ཐོབ་པས་གཞན་དོན་གྱི་ཐབས་རྒྱ་ཆེན་པོ་ཐོས་པས་མི་སྐྲག་པ་དང༌། སེམས་ཅན་ཡོངས་སུ་སྨིན་པར་བྱེད་པ་ལ་མ་ཞུམ་པས་གདུལ་བྱ་འདུལ་བར་དཀའ་བ་རྣམས་གདུལ་མི་ནུས་སྙམ་དུ་མ་ཞུམ་པས་བརྟན་པ་དང༌། བླ་ན་མེད་པའི་བྱང་ཆུབ་ཐོབ་པར་མི་ནུས་སྙམ་དུ་མ་ཞུམ་པས་རྒྱལ་བའི་སྐུ་བསམ་གྱིས་མི་ཁྱབ་པ་བསྒྲུབ་པ་ལ་བརྟན་པ་སྟེ་གནས་སྐབས་ཀྱི་དབྱེ་བའོ། །གཞན་ཡང་ཕ་རོལ་ཏུ་ཕྱིན་པ་དྲུག་གི་དཀའ་བ་སྣ་ཚོགས་སྤྱོད་པ་ལ་བརྟན་པ་དང༌། སྙིང་རྗེས་བསམ་བཞིན་དུ་སྲིད་པར་ ༼༤༡༤༽ སྐྱེ་བས་འཁོར་བ་མི་གཏོང་བ་ལ་བརྟན་པ་དང༌། ཤེས་རབ་ཀྱིས་འཁོར་བ་དེ་ཉིད་དུ་ཡང་ཀུན་ནས་ཉོན་མོངས་པ་མེད་པ་ལ་བརྟན་པའི་བརྟན་པ་དེ་དག་སྐྱེ་བ་དེ་ནི་བྱང་ཆུབ་སེམས་དཔའ་བརྟན་པ་དེ་རྣམས་ལས་གཞན་ཉན་རང་ལ་སོགས་པའི་བརྟན་པ་དང་མི་མཚུངས་ཏེ། བརྟན་པ་དང་ལྡན་པ་རྣམས་ཀྱི་ནང་ནས་མཆོག་ཏུ་འདོད་དོ། །གསུམ་པ་མི་འགྱུར་བ་ནི་རྐྱེན་ཆུང་ངུ་ཕྱེ་མ་ལེབ་ཀྱི་འདབ་ཆག་དང༌།

འབྲིང་པོ་ནམ་མཁའི་ལྡིང་གི་འདབ་ཆག་དང༌། ཆེན་པོ་རྒྱ་མཚོའི་རླབས་ཀྱིས་ཀྱང་རི་རབ་མི་གཡོ་བ་ལྟར་བྱང་ཆུབ་སེམས་དཔའི་བརྟན་པ་ཡང་རྐྱེན་ཆུང་ངུ་གྲོགས་ངན་པ་དང༌། འབྲིང་པོ་སྡུག་བསྔལ་དང༌། ཆེན་པོ་ཆོས་ཟབ་མོ་སྟོང་པ་ཉིད་ཐོས་པས་ཀྱང་མི་གཡོས་སོ། །དེ་ལྟར་བརྟན་པ་དང་ལྡན་པ་ལ་མི་སྐྱོ་བ་འབྱུང་བས་མི་སྐྱོ་བ་ནི། བྱང་ཆུབ་སེམས་དཔའི་མི་སྐྱོ་བ་ནི་གཞན་དང་མཉམ་པ་མེད་པ་སྟེ་ཁྱད་པར་དུ་འཕགས་སོ། །གང་གིས་ཞེ་ན། ཁྱད་པར་བཞིས་འཕགས་ཏེ། དེ་ལ་གཞི་ནི་གསུམ་སྟེ། ཐེག་ཆེན་གྱི་ཆོས་ཐོས་པས་མི་ངོམས་པ་དང༌། ཡུན་རིང་པོར་བརྩོན་འགྲུས་ཆེན་པོ་རྩོམ་པ་དང༌། འཁོར་བའི་སྡུག་བསྔལ་དྲག་ལ་ཡུན་རིང་བས་མི་སྐྱོ་བའོ། །རྟེན་ནི་གཞི་གསུམ་པོ་དེ་དག་གིས་སྐྱོ་བ་སྐྱེས་ནས་ངོ་ཚ་བས་ཁྲེལ་ཡོད་པ་དང་བརྟན་པ་ལ་བརྟེན་ནས་མི་སྐྱོ་བར་བྱེད་དོ། །ངོ་བོ་ནི་བྱང་ཆུབ་ཆེན་པོ་ཐོབ་པར་འདོད་པའི་འདུན་པ་དྲག་པོས་ཀུན་ནས་བསླང་ནས་གཞི་གསུམ་པོ་དེ་ལ་མི་སྐྱོ་བའོ། །མི་སྐྱོ་བའི་ངོ་བོ་བརྩོན་འགྲུས་ཡིན་ཡང་འདིར་འདུན་པ་མི་སྐྱོ་བའི་ངོ་བོར་ ༼༤༡༥༽ བཤད་པ་ནི་འདུན་པ་ནི་བརྩོན་འགྲུས་རྩོམ་པའི་རྟེན་བྱེད་པའི་ལས་ཅན་ཡིན་པས་རྒྱུ་ལ་འབྲས་བུར་བཏགས་པ་ཡིན་ནོ། །ས་མཚམས་ནི་མོས་སྤྱོད་ན་མ་རྫོགས་པ་དང༌། རྒྱུའི་ས་བདུན་ན་རྫོགས་པ་དང༌། འབྲས་བུའི་ས་གསུམ་ན་ཤིན་ཏུ་རྫོགས་པའོ། །ཤེས་རབ་ལ་གསུམ་སྟེ། ངོ་བོ་དང༌། ཆུད་མི་ཟ་བའི་རྒྱུ་རྟོན་པ་བཞི་དང༌། གཞན་སྨིན་པར་བྱེད་པའི་ཐབས་སོ་སོ་ཡང་དག་པར་རིག་པ་བཞིའོ། །དང་པོ་ལ་བསྟན་བཅོས་དང་འཇིག་རྟེན་ཤེས་པ་གཉིས་ལས། དང་པོ་ནི་མི་སྐྱོ་བ་ལས་བསྟན་བཅོས་ཤེས་པ་འབྱུང་བས་དེའི་འོག་ཏུ་བསྟན་བཅོས་ཤེས་པ་སྟོན་ཏོ། །དེ་ལ་དངོས་དང༌། སྡུད་བྱེད་དང༌། སྡུད་བྱེད་ཀྱི་བྱེད་ལས་སོ། །དང་པོ་ནི་བརྟན་པའི་བསྟན་བཅོས་ཤེས་པ་དེའི་གཞི་སྟེ། དམིགས་པ་ནི་རིག་པའི་གནས་ལྔའོ། །ཆེད་དུ་བྱ་བ་ནི་རང་གཞན་གྱི་དོན་གྱི་ཆེད་དུའོ། །ལས་ནི་ནང་རིག་པ་ལ་མཁས་པས་བསླབ་པ་གསུམ་བདག་ཉིད་ཀྱིས་སྒྲུབ་ཅིང་གཞན་དག་ལ་ཡང་སྟོན་ཏོ། །གཏན་ཚིགས་རིག་པ་ལ་མཁས་པས་ཕས་ཀྱི་རྒོལ་བ་ཚར་གཅོད་པའོ། །སྒྲ་རིག་པ་ལ་མཁས་པས་བདག་ཉིད་ངེས་པའི་ཚིག་བཟང་པོ་བརྗོད་ཅིང་གཞན་གྱིས་མཁས་པར་གོ་ཞིང་ཡིད་ཆེས་པར་བྱེད་དོ། །གསོ་བ་རིག་པ་ལ་མཁས་པས་གཞན་གྱི་ནད་ཞི་བར་བྱེད་དོ། །བཟོ་རིག་པ་ལ་མཁས་པས་གཞན་ལ་ལོངས་སྤྱོད་ཀྱིས་ཕན་འདོགས་པར་བྱེད་དོ། །མཚན་ཉིད་ནི་རིག་པའི་གནས་ལྔ་པོ་དེ་དག་ཐོས་ནས་ཚིག་དང་དོན་བློ་ལ་འཛིན་པ་དང༌།

ཁ་ཏོན་གྱི་སྒོ་ནས་ ༼༤༡༦༽ ཚིག་གིས་བྱང་བར་བྱེད་པ་དང༌། ཡིད་ཀྱིས་བརྟགས་པས་སྐྱོན་ཡོན་ཁོང་དུ་ཆུད་པའི་སྒོ་ནས་རབ་ཏུ་དྭང་བའི་ཡིད་ཀྱིས་དོན་སེམས་པ་དང༌། མཐོང་བས་ལེགས་པར་རྟོགས་པས་དོན་དང་ཚིག་འབྲུ་བཟང་པོས་སངས་རྒྱས་ཀྱི་གསུང་རབ་ནི་ལེགས་པར་བཤད་པ་དང༌། དེ་ལས་བཟློག་པ་ཕྱི་རོལ་པའི་བསྟན་བཅོས་རྣམས་ཉེས་པར་བཤད་པར་ཤེས་པར་བྱེད་པའོ། །མི་ཟད་པ་ཉིད་ནི་རིག་པའི་གནས་ཤེས་པ་དེ་ཕུང་པོ་ལྷག་མེད་དུ་ཡང་མི་ཟད་པའོ། །འབྲས་བུ་ཡང་དག་པར་འགྲུབ་པ་ནི་དེ་ལ་བརྟེན་ནས་རྣམ་མཁྱེན་ཐོབ་པའོ། །གཉིས་པ་ནི་བསྟན་བཅོས་ཤེས་པ་དེ་གང་གིས་བསྡུས་ན་ཏིང་ངེ་འཛིན་དང་གཟུངས་ཀྱི་སྒོས་བསྡུས་སོ། །གསུམ་པ་དེ་གཉིས་ཀྱི་ལས་ནི་ཏིང་ངེ་འཛིན་གྱིས་རྫུ་འཕྲུལ་ལ་སོགས་པའི་ལས་ཀྱིས་གདུལ་བྱ་སྣོད་དུ་བྱས་ཏེ། སྐལ་པ་དང་མཐུན་པར་རིག་པའི་གནས་ལྔ་བསྟན་ནས་སེམས་ཅན་སྨིན་པར་བྱེད་དོ། །གཟུངས་ཀྱི་སྒོས་ནི་རིག་པའི་གནས་ལྔས་བསྡུས་པའི་དམ་པའི་ཆོས་མ་བརྗེད་པར་འཛིན་པར་བྱེད་པ་ཡིན་ནོ། །དེ་ལྟར་བསྟན་བཅོས་ཤེས་ནས་དེ་འཆད་པའི་ཡུལ་འཇིག་རྟེན་ཤེས་དགོས་པས་དེའི་འོག་ཏུ་འཇིག་རྟེན་ཤེས་པ་སྟོན་པ་ལ་གཉིས་ལས། མདོར་བསྟན་པ་ནི། བརྟན་པ་རྣམས་ཀྱི་འཇིག་རྟེན་ཤེས་པ་ཉིད་ནི་ལུས་དང་ངག་དང་ཡིད་ཀྱིས་འཇིག་རྟེན་རྣམས་དགེ་བ་ལ་གཟུད་པའི་ཕྱིར་འདུན་པའི་ཐབས་ཤེས་པ་དང༌། ཡང་ཡིད་ཀྱིས་བདེན་པ་བཞིའི་སྒོ་ནས་འཇིག་རྟེན་གྱི་འབྱུང་ནུབ་ཤེས་པའོ། །དེ་དག་ཀྱང་གཞན་དང་མཉམ་པ་མེད་པ་ཡིན་པས་དེ་ལས་གཞན་པའི་འཇིག་རྟེན་ཤེས་པ་ ༼༤༡༧༽ དག་ལས་ཁྱད་པར་དུ་འཕགས་པ་ཡིན་ནོ། །རྒྱས་པར་བཤད་པ་ལ་གསུམ་སྟེ། འཇིག་རྟེན་འདུན་པའི་ཐབས་ཤེས་པ་དང༌། འཇིག་རྟེན་འབྱུང་ནུབ་ཤེས་པ་དང༌། དེ་ཤེས་པའི་བྱེད་ལས་སོ། །དང་པོ་ནི། ལུས་ཀྱིས་ཇི་ལྟར་འདུན་པར་བྱེད་ཅེ་ན། བརྟན་པ་རྣམས་དུས་རྟག་ཏུ་འཛུམ་པར་བྱེད་དོ། །ངག་གིས་ཇི་ལྟར་འདུན་པར་བྱེད་ཅེ་ན།

གསོང་པོ་དག་ཏུ་སྨྲ་བར་བྱེད་དོ། །དེ་གཉིས་ཅིའི་ཕྱིར་དུ་བྱེད་ཅེ་ན། སེམས་ཅན་སྣོད་དུ་བྱ་བའི་ཕྱིར་རོ། །ཅིའི་ཕྱིར་ན་སྣོད་དུ་བྱེད་ཅེ་ན། སྣོད་དུ་བྱས་པའི་སེམས་ཅན་དེ་རྣམས་ཀྱི་རྒྱུད་ལ་དམ་ཆོས་བསྒྲུབ་པར་བྱ་བའི་ཕྱིར་རོ། །གཉིས་པ་ནི། བདེན་བཞི་ཤེས་པ་ལ་འཇིག་རྟེན་ཤེས་པ་ཞེས་བྱའོ། །རྒྱུ་མཚན་གང་གི་ཕྱིར་ན་སྡུག་བསྔལ་དང་ཀུན་འབྱུང་གི་བདེན་པ་གཉིས་ལས། འཇིག་རྟེན་རྣམས་རྟག་ཏུ་འབྱུང་བར་འདོད་དེ། གང་འབྱུང་བ་སྡུག་བསྔལ་དང༌། གང་གིས་འབྱུང་བ་ནི་ཀུན་འབྱུང་གི་བདེན་པའོ། །འགོག་པ་དང་ལམ་གྱི་བདེན་པ་གཉིས་ཀྱིས་ནུབ་པར་འགྱུར་བ་དེའི་ཕྱིར་ཏེ། གང་ནུབ་པ་འགོག་པ་དང༌། གང་གིས་ནུབ་པ་ལམ་གྱི་བདེན་པའོ། །གསུམ་པ་ནི་སྡུག་བསྔལ་དང་ཀུན་འབྱུང་དེ་དག་ཞི་བར་བྱ་བ་དང༌། འགོག་ལམ་གཉིས་པོ་དེ་ཐོབ་པར་བྱ་བའི་ཕྱིར་བློ་དང་ལྡན་པ་དེ་བདེན་པ་རྣམས་ཤེས་པ་ལ་སྦྱོར་རོ། །དེས་ན་བདེན་བཞི་ཤེས་པ་དེའི་ཕྱིར་འཇིག་རྟེན་ཤེས་པ་ཞེས་ངེས་པར་བརྗོད་དོ། །དེ་ལྟར་འཇིག་རྟེན་ཤེས་པ་དང་བསྟན་བཅོས་ཤེས་པ་ནི་འཇིག་རྟེན་གྱི་རྟོན་པར་འགྱུར་ཞེས་ཊཱི་ཀ་ལས་འབྱུང་ལ། བྱང་ས་ལས། དེ་བསྟན་བཅོས་ཤེས་ ༼༤༡༨༽ ཤིང་འཇིག་རྟེན་ཤེས་ན་ཚུལ་བཞིན་དུ་ཆོས་རྣམས་ཡོངས་སུ་ཚོལ་བར་བྱེད་དོ་ཞེས་འབྱུང་བས་དེའི་འོག་ཏུ་རྟོན་པ་རྣམ་པར་དབྱེ་བ་སྟོན་ཏོ། །དེ་ལ་གསུམ་ལས། མཚན་ཉིད་ནི་གང་ཟག་ལ་མི་རྟོན་གྱི་སངས་རྒྱས་དང་བྱང་ཆུབ་སེམས་དཔས་བསྟན་པའི་གཙུག་ལག་གི་ཆོས་ལ་རྟོན་པ་དང༌། ཆོས་དེའི་འང་ཚིག་ལ་མི་རྟོན་གྱི་དགོངས་པ་ཟབ་མོ་ཅན་གྱི་དོན་ལ་རྟོན་པ་དང༌། དོན་ཡང་དྲང་དོན་ལ་མི་རྟོན་གྱི་སྟོན་པ་ཚད་མར་གྱུར་པས་ངེས་དོན་དུ་གསུངས་ཤིང༌། དེས་ཚད་མར་མཛད་པའི་སྡུད་པ་པོ་རྣམས་སམ་སངས་རྒྱས་ཀྱིས་ལུང་བསྟན་པའི་གང་ཟག་དམ་པ་རྣམས་ཀྱིས་ངེས་དོན་དུ་ངེས་པར་བྱས་ཤིང་རིགས་པས་འཐད་པ་ཚད་མ་དང་ལྡན་པའི་དོན་སྟོན་པའི་ངེས་དོན་ལ་རྟོན་པ་དང༌།

ངེས་དོན་ཤེས་པའི་བློ་ལ་ཡང་རྣམ་ཤེས་རྟོག་དཔྱོད་ཅན་ལ་མི་རྟོན་གྱི་སོ་སོ་རང་གིས་རིག་པར་བྱ་བ་ཡིན་པས་བརྗོད་པ་མེད་པ་ཐོབ་པ་སྟེ་འཇིག་རྟེན་ལས་འདས་པའི་ཡེ་ཤེས་ལ་རྟོན་ནོ། །དགག་བྱ་ནི་རྟོན་པ་བཞི་པོས་རིམ་པ་ལྟར་གཙུག་ལག་གི་ཆོས་སྤོང་བའི་གང་ཟག་དབང་ཕྱུག་ལ་སོགས་པ་ལ་རྟོན་པ་དང༌། ཕ་དང་མ་ནི་བསད་བྱ་ཞིང༌། །ཞེས་པ་ལ་སོགས་པ་རྣམས་ཀྱི་དོན་ལ་མི་དཔྱོད་པར་ཇི་སྐད་བཤད་པའི་ཚིག་ཡིད་དུ་འོང་མི་འོང་ཙམ་ལ་ཞེན་ནས་སྤང་བླང་བྱེད་པ་དང༌། དྲང་དོན་ལ་ངེས་དོན་དུ་ལོག་པར་ཡང་དག་པར་ངེས་པར་ཤེས་པ་དང༌། བརྗོད་པ་དང་བཅས་པ་རྣམ་ཤེས་ཀྱིས་དོན་ཐོབ་པ་ལ་བརྟེན་པ་རྣམས་རྟོན་པ་རྣམ་པར་དབྱེ་བའི་སྐབས་འདི་ནི་དགག་པར་བྱ་བར་བསྟན་པ་ཡིན་ནོ། །ཕན་ཡོན་ནི། རྟོན་པ་བཞི་པོས་རིམ་པ་ལྟར་ ༼༤༡༩༽ གཙུག་ལག་གི་ཆོས་ལ་མོས་པ་དང༌། བསམ་བྱུང་གི་ཤེས་རབ་ཀྱིས་དགོངས་པ་ཅན་གྱི་དོན་ལ་རྣམ་པར་དཔྱོད་པ་དང༌། གཞན་ལས་ངེས་དོན་གྱི་ཚུལ་ཇི་ལྟ་བ་བཞིན་དུ་ཕྱིན་ཅི་མ་ལོག་པར་ཐོས་པ་དང༌། བརྗོད་པ་མེད་པ་འཇིག་རྟེན་ལས་འདས་པའི་ཡེ་ཤེས་ཏེ་བཞི་པོ་དེ་ལས་བརྟན་པ་རྣམས་ཉམས་པར་མི་འགྱུར་རོ། །དེ་ལྟར་རྟོན་པ་བཞིའི་སྒོ་ནས་ཆོས་ལེགས་པར་ཚོལ་བས་སེམས་ཅན་གྱི་ཐེ་ཚོམ་གཅོད་ནུས་པར་འགྱུར་བས་དེའི་འོག་ཏུ་ཐེ་ཚོམ་གཅོད་པར་བྱེད་པ་སོ་སོ་ཡང་དག་པར་རིག་པ་བཞི་སྟོན་ནོ། །དེ་ལ་བཞི་ལས། ཚན་ཉིད་ནི། དོན་རེ་རེའི་མིང་གི་རྣམ་གྲངས་མང་པོ་ཤེས་པ་ཆོས་སོ་སོ་ཡང་དག་པར་རིག་པ་དང༌། ཆོས་རྣམས་ཀྱི་རང་དང་སྤྱིའི་མཚན་ཉིད་ཤེས་པ་དོན་སོ་སོ་ཡང་དག་པར་རིག་པ་དང༌། ཚིག་སྟེ་ཡུལ་མི་ལ་སོགས་པའི་སྐད་ཤེས་པ་ངེས་པའི་ཚིག་སོ་སོ་ཡང་དག་པར་རིག་པ་དང༌། ཡེ་ཤེས་ཏེ་རྫས་ཡོད་ལ་སོགས་པའི་དབྱེ་བ་ཤེས་པ་ནི་སྤོབས་པ་སོ་སོ་ཡང་དག་པར་རིག་པ་སྟེ། བྱང་ཆུབ་སེམས་དཔའི་སོ་སོ་ཡང་དག་པར་རིག་པ་བཞི་པོ་གཞན་ཉན་རང་དང་མཚུངས་པ་མེད་པར་འདོད་དོ། །གྲངས་ངེས་པ་ནི་ཆོས་བསྟན་པ་ལ་རབ་ཏུ་བརྩོན་པའི་བྱང་ཆུབ་སེམས་དཔའ་རྣམས་ཀྱི་སོ་སོ་ཡང་དག་པར་རིག་པ་བཞི་པོ་དེ་གང་བསྟན་པར་བྱ་བ་ཆོས་དང་དོན་ནི་གཉིས་པོ་དག་གང་གིས་སྟོན་པ་ནི་ངེས་པའི་ཚིག་དང་ཤེས་པ་སྟེ་སྤོབས་པ་ཁོ་ནས་སྟོན་ནོ། །དེ་ལ་ཆོས་དང་དོན་ནི་མདོར་བསྟན་པ་དང་རྒྱས་པར་བཤད་པའི་སྒོ་ནས་བསྟན་པར་བྱ་བ་ཡིན་ལ།

དེ་ཚིག་གིས་སྟོན་པ་ནི་རྣམ་པ་ ༼༤༢༠༽ ཀུན་ཏུ་ཆོས་དང་དོན་གཉིས་པོ་དེ་ཉན་པ་པོས་ཐོབ་པ་སྟེ་རྟོགས་པར་བྱེད་པའོ། །སྤོབས་པས་སྟོན་པ་ནི་རྒོལ་བ་རྣམས་ཀྱིས་དྲིས་ཤིང་བརྩད་པའི་ལན་འདེབས་པའི་ཕྱིར་རོ། །དེས་ན་སོ་སོ་ཡང་དག་པར་རིག་པ་བཞིར་གྲངས་ངེས་སོ། །ངེས་ཚིག་ནི་འཇིག་རྟེན་ལས་འདས་པའི་མཉམ་བཞག་རྣམ་པར་མི་རྟོག་པའི་ཡེ་ཤེས་ཀྱིས་ཆོས་ཐམས་ཅད་མཉམ་པ་ཉིད་དུ་སོ་སོ་རང་གིས་རིག་ནས་དེའི་ཕྱིས་རྗེས་ཐོབ་ཀྱིས་རྣམ་གྲངས་ལ་སོགས་པ་རབ་ཏུ་ཤེས་པས་ན་སོ་སོ་ཡང་དག་པར་རིག་པ་ཞེས་བྱ་བ་ཡིན་ནོ། །བྱེད་ལས་ནི་གཞན་དག་གི་ཐེ་ཚོམ་ཐམས་ཅད་གཅོད་པར་བྱེད་པ་སྟེ། དེ་དག་ནི་སོ་སོ་ཡང་དག་པར་རིག་པར་བརྗོད་དོ། །སྤྱོད་པའི་རང་བཞིན་ལ་གཉིས་ཏེ། ཉེ་བར་སྟོན་པའི་ཚོགས་དང༌། ངེས་པར་འབྱིན་པའི་ལམ་མོ། །དང་པོ་ནི། དེ་ལྟར་སོ་སོ་ཡང་དག་པར་རིག་པ་ཐོབ་པའི་ཚོགས་གཉིས་རྫོགས་པར་འགྱུར་བས་སོ་སོ་ཡང་དག་པར་རིག་པའི་འོག་ཏུ་ཚོགས་གཉིས་སྟོན་པ་ལ་དྲུག་ལས། ངོ་བོ་ནི་བྱང་ཆུབ་སེམས་དཔའ་རྣམས་ཀྱི་ཚོགས་ནི་ཐབས་གཙོ་ཆེ་བ་བསོད་ནམས་དང༌། ཤེས་རབ་གཙོ་ཆེ་བ་ཡེ་ཤེས་ཏེ། དེ་གཉིས་ཀྱང་གཞན་དང་མཚུངས་པ་མེད་པ་ཡིན་ནོ། །དགོས་པ་ནི་གཅིག་བསོད་ནམས་ཀྱིས་ནི་འཁོར་བར་མངོན་མཐོ་ལྷ་མི་སྒྲུབ་པར་བྱེད་ཅིང༌། གཞན་ཡེ་ཤེས་ཀྱིས་ནི་འཁོར་བ་ན་ཡང་ཀུན་ནས་ཉོན་མོངས་པ་མེད་པར་བྱེད་ལ། དེ་གཉིས་ཀྱིས་གོ་རིམ་བཞིན་དུ་མཐར་ཐུག་གཟུགས་སྐུ་དང་ཆོས་སྐུ་འགྲུབ་པར་བྱེད་དོ། །བསྡུ་བ་ནི་སྦྱིན་པ་དང་ཚུལ་ཁྲིམས་ནི་བསོད་ནམས་ཀྱི་ཚོགས་ཡིན་ལ། ཤེས་རབ་ཡེ་ཤེས་ཀྱི་ཚོགས་ ༼༤༢༡༽ ཡིན་ནོ། །གཞན་གསུམ་ནི་གཉིས་ཀ་སྟེ། ཆོས་ལ་ངེས་པར་སེམས་པ་ཡེ་ཤེས་དང༌། བཟོད་པ་གཞན་གཉིས་བསོད་ནམས་ཡིན་ཞིང་བརྩོན་འགྲུས་ཀྱི་སྒོ་ནས་གཉིས་ཀ་བསྒྲུབས་པས་གཉིས་ཀ་ཡིན་ལ། མཚན་མ་དང་བཅས་པ་དང་མཚན་མ་མེད་པའི་བསམ་གཏན་ནི་རིམ་པ་ལྟར་བསོད་ནམས་དང་ཡེ་ཤེས་ཡིན་པའི་ཕྱིར་རོ། །ཡང་དང་པོ་ལྔ་ཅར་ཡང་འཁོར་གསུམ་དུ་མི་དམིགས་པའི་ཤེས་རབ་ཀྱིས་བྱང་ཆུབ་ཏུ་བསྔོས་ན་ཡེ་ཤེས་ཀྱི་ཚོགས་སུ་འགྱུར་རོ། །ངེས་ཚིག་ནི་ཚོགས་ལ་སཾ་བྷ་ར་ཞེས་བྱ་ལ།

སཾ་ནི་རྒྱུན་དུའོ། །བྷ་ནི་སྒོམ་པ་ཐོབ་ནས་ར་ནི་ཡང་དང་ཡང་དུ་སྒྲུབ་པ་སྟེ། དོན་དགེ་བ་རྒྱུན་དུ་ཡང་དང་ཡང་དུ་སྒྲུབ་པས་ན་ཚོགས་སོ། །བྱེད་ལས་ནི་བརྟེན་པའི་ཚོགས་གང་ཡིན་པ་དེ་ནི་རང་དང་གཞན་གྱི་གནས་སྐབས་དང་མཐར་ཐུག་གི་དོན་ཀུན་སྒྲུབ་པར་བྱེད་པ་ཡིན་ནོ། །དབྱེ་བ་ནི་བརྟན་པ་རྣམས་ས་ལ་འཇུག་པར་བྱ་བའི་ཕྱིར་དུ་མོས་སྤྱོད་ཀྱི་ཚོགས་གཉིས་སྒྲུབ་པར་བྱེད་དོ། །མཚན་མ་མེད་པ་ས་བདུན་པ་ཐོབ་པར་བྱ་བའི་ཕྱིར་དུ་ས་དང་པོ་ནས་དྲུག་པའི་བར་གྱི་ཚོགས་དང༌། འབད་རྩོལ་མེད་པར་ལྷུན་གྱིས་གྲུབ་པ་ས་བརྒྱད་པ་དང་དགུ་པའི་ཕྱིར་དུ་ས་བདུན་པའི་ཚོགས་གཉིས་དང༌། དབང་བསྐུར་བ་ས་བཅུ་པའི་ཕྱིར་དུ་བརྒྱད་པ་དང་དགུ་པའི་ཚོགས་གཉིས་དང༌། མཐར་ཐུག་པ་སངས་རྒྱས་ཀྱི་ས་ཐོབ་པར་བྱ་བའི་ཕྱིར་ས་བཅུ་པའི་ཚོགས་གཉིས་སྒྲུབ་པར་བྱེད་དོ། །གཉིས་པ་ནི་དེ་ལྟར་ཚོགས་བསགས་པ་ནི་བྱང་ཆུབ་ཀྱི་ཕྱོགས་དང་མཐུན་པའི་ཆོས་རྣམས་སྒོམ་པར་འགྱུར་བས་དེའི་འོག་ཏུ་བྱང་ཆུབ་ཀྱི་ཕྱོགས་དང་ ༼༤༢༢༽ མཐུན་པའི་ཆོས་སྟོན་ཏོ། །འདི་ལ་གཉིས་ལས། སྤྱི་དོན་ལ་བཞི་སྟེ། ངོ་བོ། དབྱེ་བ། ས་མཚམས། ཞར་ལ་ལམ་ཐམས་ཅད་གནས་སྐབས་གསུམ་དུ་བསྡུ་བའོ། །དང་པོ་ལ་བྱང་ཆུབ་ནི་ཟད་པ་དང་མི་སྐྱེ་བ་ཤེས་པ་མི་སློབ་པའི་ཡེ་ཤེས་ཡིན་ལ། དེ་དང་རྗེས་སུ་མཐུན་པའམ། དེའི་རྒྱུར་གྱུར་པས་ན་ཕྱོགས་དང་མཐུན་པ་ཞེས་བྱ་སྟེ། མཛོད་ལས། ཟད་དང་མི་སྐྱེ་ཤེས་པ་ནི། །བྱང་ཆུབ་དེ་དང་མཐུན་ཉིད་ཕྱིར། །སུམ་ཅུ་རྩ་བདུན་དེའི་ཕྱོགས་མཐུན། །ཞེས་སོ། །གཉིས་པ་ནི་མིང་གི་སྒོ་ནས་སུམ་ཅུ་རྩ་བདུན་ཡིན་ལ། དེ་དག་ཀྱང་རྫས་ནི་བཅུར་འདུས་ཏེ། མིང་གི་སྒོ་ནས་རྫས་སུ་བཅུ། །ཞེས་སོ། །རྫས་བཅུ་པོ་གང་ཞེ་ན། དད་དང་བརྩོན་འགྲུས་དྲན་པ་དང༌། །ཤེས་རབ་ཏིང་འཛིན་བཏང་སྙོམས་དགའ། །རྟོག་དང་ཚུལ་ཁྲིམས་ཤིན་ཏུ་སྦྱངས། །ཞེས་སོ། །དེ་ལ་དྲན་པ་ཉེར་གཞག་བཞི་ནི་ཤེས་རབ་ཡིན་ལ།

ཡང་དག་པར་སྤོང་བ་བཞི་ནི་བརྩོན་འགྲུས་ཡིན་ཞིང༌། རྫུ་འཕྲུལ་གྱི་རྐང་པ་བཞི་ནི་ཏིང་ངེ་འཛིན་ཡིན་ཏེ། དྲན་པ་ཉེར་གཞག་ཤེས་རབ་སྟེ། །བརྩོན་འགྲུས་ཡང་དག་འཇོག་ཅེས་བྱ། །རྫུ་འཕྲུལ་རྐང་པ་ཏིང་འཛིན་ཏེ། །ཞེས་སོ། །ཀུན་ལས་བཏུས་ལས། ངོ་བོ་ཉིད་གང་ཞེ་ན། ཤེས་རབ་དང་དྲན་པའོ་ཞེས་དྲན་པ་ཉེར་གཞག་ཤེས་རབ་དང་དྲན་པ་གཉིས་ཀ་ཚོགས་པ་ཡིན་པར་བཤད་དོ། །ཡང་ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་དང་ཡང་དག་པའི་ལྟ་བ་ནི་ཤེས་རབ་ཡིན་ལ། བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་དང༌། ཡང་དག་པའི་རྩོལ་བ་ནི་བརྩོན་ 

༼༤༢༣༽ འགྲུས་ཡིན་ཞིང༌། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་དང༌། ཡང་དག་པའི་ཏིང་ངེ་འཛིན་ནི་ཏིང་ངེ་འཛིན་ཡིན་ནོ། །དྲན་པ་ཡང་དག་བྱང་ཆུབ་ཀྱི་ཡན་ལག་དང་ཡང་དག་པའི་དྲན་པ་ནི་དྲན་པ་ཡིན་ནོ། །དབང་པོ་ལྔ་དང་སྟོབས་ལྔ་ནི་དད་པ་ལ་སོགས་པ་ལྔ་པོ་ཉིད་ཡིན་ཞིང་དགའ་བ་དང་ཤིན་ཏུ་སྦྱངས་པ་དང་བཏང་སྙོམས་དང་ཡང་དག་པའི་རྟོག་པ་རྣམས་རེ་རེ་ཡིན་ལ། ངག་དང་ལས་ཀྱི་མཐའ་ནི་ཚུལ་ཁྲིམས་ཡིན་ནོ། །བྱེ་བྲག་ཏུ་སྨྲ་བ་རྣམས་ན་རེ། ལུས་ངག་གི་ཚུལ་ཁྲིམས་གཉིས་རྫས་ཐ་དད་པས་རྫས་བཅུ་གཅིག་ཡིན་ཞེས་ཟེར་རོ། །གསུམ་པ་ནི་བྱེ་བྲག་ཏུ་སྨྲ་བའི་ལུགས་ཀྱིས་སྡེ་ཚན་བདུན་པོ་གོ་རིམ་བཞིན་དུ་ཚོགས་ལམ་དང༌། དྲོད་དང༌། རྩེ་མོ་དང༌། བཟོད་པ་དང༌། ཆོས་མཆོག་དང༌། སྒོམ་ལམ་དང༌། མཐོང་ལམ་ན་ཡོད་པར་འདོད་དོ། །མཛོད་ལས། སྡེ་ཚན་བདུན་ནི་གོ་རིམ་བཞིན། །ལས་ནི་དང་པོ་པ་དག་དང༌། །ངེས་འབྱེད་ཆ་མཐུན་རྣམས་དང་ནི། །སྒོམ་དང་མཐོང་ལ་རབ་ཏུ་ཕྱེ། །ཞེས་སོ། །ཐེག་ཆེན་པའི་ལུགས་ཀྱིས་ཚོགས་ལམ་ཆུང་ངུ་ན་དྲན་པ་ཉེར་གཞག་བཞི། འབྲིང་ན་ཡང་དག་སྤོང་བཞི། ཆེན་པོ་ན་རྫུ་འཕྲུལ་གྱི་རྐང་པ་བཞི། དྲོད་དང་རྩེ་མོ་ན་དབང་པོ་ལྔ། བཟོད་པ་དང་ཆོས་མཆོག་ན་སྟོབས་ལྔ་ཡོད་དེ། དབུས་མཐའ་ལས། དབང་པོ་རྣམས་དང་སྟོབས་རྣམས་ལ། །ངེས་འབྱེད་ཆ་མཐུན་གཉིས་གཉིས་སོ། །ཞེས་སོ། །མཐོང་ལམ་ན་བྱང་ཆུབ་ཀྱི་ཡན་ལག་བདུན་སྒོམ་ལམ་ན་འཕགས་ལམ་ཡན་ལག་བརྒྱད་ཡོད་པར་བཞེད་དོ། །བཞི་པ་ནི་དྲན་པ་ཉེར་གཞག་ནས་ ༼༤༢༤༽ སྟོབས་ཀྱི་བར་སོ་སོའི་སྐྱེ་བོའི་ལམ་རྣམས་ནི་དེ་ཁོ་ན་ཉིད་མངོན་སུམ་དུ་མ་རྟོགས་ཤིང་མཐོང་སྤང་གི་ཉོན་མོངས་པ་མ་སྤངས་པས་ཕྱིན་ཅི་ལོག་ཡིན་ལ། དེ་ཁོ་ན་ཉིད་རྟོགས་པའི་རྒྱུ་མཐུན་གྱི་འབྲས་བུར་གྱུར་པའི་ཆོས་ལ་བརྟེན་པ་དང་དེ་ཁོ་ན་ཉིད་རྟོགས་པའི་རྒྱུ་ཡིན་པས་ཕྱིན་ཅི་མ་ལོག་པ་ཡང་ཡིན་ནོ། །འཕགས་པ་སློབ་པའི་བྱང་ཆུབ་ཀྱི་ཡན་ལག་དང་འཕགས་ལམ་ཡན་ལག་བརྒྱད་ནི་དེ་ཁོ་ན་ཉིད་མངོན་སུམ་དུ་རྟོགས་པས་ན་ཕྱིན་ཅི་མ་ལོག་པ་ཡིན་ལ།

སྒོམ་སྤང་མ་སྤངས་པས་ཕྱིན་ཅི་ལོག་དང་འབྲེལ་བ་ཡིན་ནོ། །རྟོགས་པ་དེ་དག་མཐར་ཕྱིན་པ་མི་སློབ་པའི་ལམ་ནི་དེ་ཁོ་ན་ཉིད་རྟོགས་པས་ན་ཕྱིན་ཅི་མ་ལོག་ཅིང༌། སྤང་བྱ་ཐམས་ཅད་སྤངས་པས་ན་ཕྱིན་ཅི་ལོག་དང་རྗེས་སུ་འབྲེལ་པ་མེད་པ་ཡིན་ཏེ། དབུས་མཐའ་ལས། རྗེས་སུ་མཐུན་ལ་ཕྱིན་ཅི་ལོག །རྗེས་སུ་འབྲེལ་བཅས་བཟློག་པ་དང༌། །ཕྱིན་ཅི་མ་ལོག་ཕྱིན་ཅི་ལོག །རྗེས་སུ་འབྲེལ་མེད་བསྒོམ་པའོ། །ཞེས་གསུངས་སོ། །གཞུང་གི་དོན་ལ་སྡེ་ཚན་བདུན་ལས། དྲན་པ་ཉེར་གཞག་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི་བློ་ལྡན་བྱང་ཆུབ་སེམས་དཔའི་ལུས་དང་ཚོར་བ་དང་སེམས་དང་ཆོས་དྲན་པ་ཉེར་གཞག་བཞི་པོ་ནི་སྒོམ་པའི་ཚུལ་རྣམ་པ་བཅུ་བཞིའི་སྒོ་ནས་མཚུངས་པ་མེད་པའི་ཕྱིར་ན་དེ་ནི་བྱང་ཆུབ་སེམས་དཔའི་དྲན་པ་ཉེར་གཞག་དེ་ལས་གཞན་ཉན་རང་གི་དྲན་པ་ཉེར་གཞག་ལས་ཁྱད་པར་དུ་འཕགས་སོ། །རྒྱས་པར་བཤད་པ་ནི་བཅུ་བཞི་པོ་གང་ཞེ་ན། རྟེན་གྱིས་ཁྱད་པར་དུ་འཕགས་པ་ནི་ཐེག་ཆེན་གྱི་ཆོས་ཐོས་པ་དང་ ༼༤༢༥༽ བསམས་པ་དང་བསྒོམས་པ་ལས་བྱུང་བའི་ཤེས་རབ་ལ་བརྟེན་ནས་སྒོམ་པས་སོ། །གཉེན་པོ་ནི་ཉན་ཐོས་རྣམས་ནི་ལུས་གཙང་པར་འཛིན་པ་ལ་སོགས་པ་ཕྱིན་ཅི་ལོག་བཞིའི་གཉེན་པོར་ལུས་མི་གཙང་བ་དང༌། ཚོར་བ་སྡུག་བསྔལ་བ་དང༌། སེམས་མི་རྟག་པ་དང༌། ཆོས་བདག་མེད་པར་སྒོམ་པར་བྱེད་ལ། བྱང་ཆུབ་སེམས་དཔའ་རྣམས་ནི་ལུས་ལ་སོགས་པའི་ཆོས་བདག་མེད་པར་བསྒོམས་པས་མི་གཙང་བ་ལ་སོགས་པའི་འདུ་ཤེས་བཞི་པོ་དེའི་ཡང་གཉེན་པོ་བྱེད་པས་སོ། །འཇུག་པ་ནི་དྲན་པ་ཉེར་གཞག་བཞིས་རང་ཉིད་བདེན་པ་བཞི་ལ་འཇུག་ཅིང༌། གཞན་ཡང་འཛུད་པ་སྟེ། དབུས་མཐའ་ལས། གནས་ངན་ལེན་ཕྱིར་སྲེད་རྒྱུའི་ཕྱིར། །གཞི་ཡི་ཕྱིར་དང་མ་རྨོངས་ཕྱིར། །བདེན་པ་བཞི་ལ་འཇུག་བྱ་བས། །དྲན་པ་ཉེ་བར་གཞག་པ་བསྒོམ། །ཞེས་གསུངས་པའི་དོན་ནི་གནས་ངན་ལེན་ནི་ཟག་བཅས་ཀྱི་ཆོས་རྣམས་ཀྱི་ས་བོན་ཀུན་གཞི་ལ་ཡོད་པ་དེ་ཡིན་ལ།

དེ་ནི་འདུ་བྱེད་ཀྱི་སྡུག་བསྔལ་ཡིན་ཞིང་ལུས་ནི་དེའི་འབྲས་བུ་ཡིན་ལ་ལུས་དྲན་པ་ཉེར་གཞག་གིས་འབྲས་བུ་ལུས་ལ་བརྟགས་པས་རྒྱུ་གནས་ངན་ལེན་དེ་རྟོགས་ཏེ་སྡུག་བསྔལ་གྱི་བདེན་པ་ལ་འཇུག་གོ །ཚོར་བ་དྲན་པ་ཉེར་གཞག་བསྒོམས་པས་ཚོར་བ་ནི་སྲེད་པའི་རྒྱུ་ཡིན་ལ་སྲེད་པ་ཀུན་འབྱུང་ཡིན་པས་དེ་ལ་འཇུག་གོ །སེམས་དྲན་པ་ཉེར་གཞག་བསྒོམས་པས་བདག་ཏུ་འཛིན་པའི་གཞི་སེམས་དེ་མི་རྟག་པར་རྟོགས་པས་རྟག་པ་ལ་སོགས་པའི་བདག་མེད་པར་ཤེས་ནས་ཐར་པའི་དུས་ན་བདག་ཆད་ཀྱིས་དོགས་ ༼༤༢༦༽ པའི་སྐྲག་པ་མེད་པས་འགོག་པའི་བདེན་པ་ཞི་བ་ཉིད་དུ་རྟོགས་པ་ལ་འཇུག་གོ །ཆོས་དྲན་པ་ཉེ་བར་གཞག་པ་བསྒོམས་པས་ཀུན་ནས་ཉོན་མོངས་པ་དང་རྣམ་བྱང་གི་ཆོས་ལ་མ་རྨོངས་པས་ཀུན་ནས་ཉོན་མོངས་པ་སྤང་བའི་ཕྱིར་གཉེན་པོ་བསྟེན་པས་ལམ་གྱི་བདེན་པ་ལ་འཇུག་གོ །དམིགས་པ་ནི་སེམས་ཅན་ཐམས་ཅད་ཀྱི་ལུས་ལ་སོགས་པ་ལ་དམིགས་པས་སོ། །ཡིད་ལ་བྱེད་པ་ནི་ཉན་ཐོས་ཀྱིས་ལུས་མི་གཙང་བ་ལ་སོགས་པར་ཡིད་ལ་བྱེད་ཅིང་འདིར་ནི་ལུས་ལ་སོགས་པ་མི་དམིགས་པར་ཡིད་ལ་བྱེད་པའོ། །ཐོབ་པ་ནི་ཉན་ཐོས་ནི་ལུས་ལ་སོགས་པ་དང་བྲལ་བ་ཕུང་པོ་ལྷག་མེད་ཐོབ་པའི་དོན་དུ་སྒོམ་ཡང་འདིར་ནི་ལུས་ལ་སོགས་པ་དང་བྲལ་བའི་མྱང་འདས་ཀྱི་ཕྱིར་ཡང་མ་ཡིན། མ་བྲལ་བ་འཁོར་བའི་ཕྱིར་ཡང་མ་ཡིན་གྱི། མི་གནས་པའི་མྱ་ངན་ལས་འདས་པ་ཐོབ་པར་བྱེད་པའི་ཕྱིར་སྒོམ་པའོ། །མཐུན་པ་ནི་ཕར་ཕྱིན་དྲུག་དང་མཐུན་པས་མི་མཐུན་ཕྱོགས་ཀྱི་གཉེན་པོ་བྱེད་པའོ། །རྗེས་སུ་འཇུག་པ་ནི་འཇིག་རྟེན་པ་དང་ཉན་རང་རྣམས་རྗེས་སུ་འཇུག་པའི་དོན་དུ་དེ་དག་ལ་བསྟན་པའི་ཕྱིར་དེ་དག་གི་དྲན་པ་ཉེར་གཞག་ཀྱང་སྒོམ་པའོ། །ཡོངས་སུ་ཤེས་པ་ལ་ལུས་ནི་སྣང་ཡང་བདེན་པ་མེད་པས་སྒྱུ་མ་ལྟ་བུ། ཚོར་བ་ནི་ཉམས་སུ་མྱོང་བར་སྣང་ཡང་མི་བདེན་པས་རྨི་ལམ་ལྟ་བུ། སེམས་ནི་རང་བཞིན་གྱིས་འོད་གསལ་བས་ནམ་མཁའ་ལྟ་བུ།

ཆོས་སུ་སྣང་བ་ནི་གློ་བུར་བ་ཀུན་བཏགས་ཡིན་པས་ནམ་མཁའ་ལ་གློ་བུར་གྱི་རྡུལ་ལ་སོགས་པས་ཁེབས་པ་ལྟ་བུར་ཤེས་པར་བྱེད་པའོ། ། ༼༤༢༧༽ སྐྱེ་བ་ནི་བསམ་བཞིན་དུ་སྲིད་པར་སྐྱེ་བ་ན་འཁོར་ལོས་སྒྱུར་བའི་ལུས་དང་ཚོར་བ་ལ་སོགས་པ་ཁྱད་པར་དུ་འཕགས་པ་ཐོབ་ཅིང་དེ་ལ་ཀུན་ནས་ཉོན་མོངས་པ་མེད་པའོ། །ཆེན་པོ་ནི་དབང་པོ་རྣོ་བས་དྲན་པ་ཉེར་གཞག་བསྒོམ་པ་ཉན་རང་ལ་སོགས་པས་ཆེ་བའོ། །མཆོག་ཉིད་ནི་སྒོམ་པ་གྲུབ་པས་བརྒྱད་པ་ཡན་ཆད་དུ་འདྲེས་པ་ཉེ་བར་འདྲེས་པ་སྒོམ་པས་སོ། །སྒོམ་པ་ནི་ཤིན་ཏུ་གོམས་པས་ཕུང་པོ་ལྷག་མེད་དུ་ཡང་མི་ཟད་པའི་ཕྱིར་རོ། །ཡང་དག་པར་འགྲུབ་པ་ནི་ས་བཅུ་པ་དང་སངས་རྒྱས་སུ་འགྲུབ་པའི་ཕྱིར་ཏེ། བཅུ་བཞི་པོ་དེ་དག་གིས་ཁྱད་པར་དུ་འཕགས་སོ། །ཡང་དག་པར་སྤོང་བ་ལ་གསུམ་ལ། མཚན་ཉིད་ནི་བརྟན་པ་རྣམས་ཀྱི་ཡང་དག་པར་སྤོང་བ་བཞི་པོ་ལུས་ཅན་གཞན་ཀུན་གྱི་ཡང་དག་པར་སྤོང་བ་དང་མཚུངས་པ་མེད་དེ། སྔར་བཤད་པའི་དྲན་པ་ཉེ་བར་གཞག་པའི་མི་མཐུན་ཕྱོགས་ཉེས་པ་མ་སྐྱེས་པ་མི་བསྐྱེད་པ་དང༌། སྐྱེས་པ་སྤོང་བ་དང༌། གཉེན་པོ་མ་སྐྱེས་པ་སྐྱེད་པ་དང༌། སྐྱེས་པ་འཕེལ་བར་བྱ་བའི་ཕྱིར་འདུན་པ་སྐྱེད། འབད། བརྩོན་འགྲུས་རྩོམ་པར་བྱེད་པས་ན་གཉེན་པོར་སྒོམ་པ་ཡིན་ནོ། །དབྱེ་བ་ནི་འཁོར་བའི་ཕུན་སུམ་ཚོགས་པ་ཀུན་ནས་ཉོན་མོངས་པ་མེད་པར་ཉེ་བར་སྤྱད་པ་དང༌། འདོད་པ་ལ་འདུན་པ་དང༌། གནོད་སེམས་དང༌། གཉིད་རྨུགས་གཉིས་དང༌། རྒོད་འགྱོད་གཉིས་དང༌། ཐེ་ཚོམ་སྟེ་བསམ་གཏན་གྱི་སྒྲིབ་པ་ལྔ་པོ་དག་ནི་དོར་བ་དང༌། ཉན་རང་གི་ཡིད་ལ་བྱེད་པ་དོར་བ་དང༌། ས་དང་པོ་ནས་དྲུག་པའི་བར་དུ་ས་རྣམས་ལ་འཇུག་པ་དང༌། བདུན་ ༼༤༢༨༽ ལ་མཚན་མ་མེད་པར་གནས་པ་དང༌། བརྒྱད་པ་ལ་ལུང་བསྟན་པ་ཐོབ་པ་དང༌། དགུ་པ་ལ་སེམས་ཅན་རྣམས་ཡོངས་སུ་སྨིན་པར་བྱ་བ་དང༌། བཅུ་པ་ལ་དབང་བསྐུར་བ་དང༌། དག་པའི་ས་གསུམ་ག་ལ་ཞིང་རྣམ་པར་དག་པར་བྱ་བའི་ཕྱིར་དང༌།

སངས་རྒྱས་ཀྱི་ས་ལ་མཐར་ཐུག་པར་བྱ་བའི་ཕྱིར་དེ་དག་གི་མི་མཐུན་ཕྱོགས་གང་ཡིན་པ་དེའི་གཉེན་པོར་བྱང་ཆུབ་སེམས་དཔའ་བློ་ལྡན་ཏེ་ཤེས་རབ་ཅན་རྣམས་ཡང་དག་པར་སྤོང་བ་སྒོམ་མོ། །སྒོམ་པའི་ཐབས་ནི། མདོ་ལས། འདུན་པ་སྐྱེད་དོ། །འབད་དོ། །བརྩོན་འགྲུས་རྩོམ་མོ། །སེམས་རབ་ཏུ་འཛིན་ཏོ། །ཡང་དག་པར་རབ་ཏུ་འཇོག་གོ་ཞེས་པའི་དོན་གོ་རིམ་བཞིན་དུ་ཞི་གནས་དང་ལྷག་མཐོང་རྣམ་པར་སྒོམ་པའི་འདུན་པ་ལ་ནི་བརྟེན་ནས་སུ། ཞེས་པ་ནི་འདུན་པ་བསྐྱེད་དོ་ཞེས་པའི་དོན་ནོ། །ངོ་བོ་ཞི་གནས་དང་ལྷག་མཐོང་གི་རྣལ་འབྱོར། གྲོགས་ཞི་གནས་དང་རབ་ཏུ་འཛིན་པ་དང་བཏང་སྙོམས་ཀྱི་རྒྱུ་མཚན་དང་བཅས་པ་སྒོམ་པ་ལ་འབད་དོ། །ཇི་ལྟར་བསྒོམ་ཞེ་ན། ཞི་གནས་དང་རབ་ཏུ་འཛིན་པའི་མི་མཐུན་ཕྱོགས་རྒོད་པ་དང་ཞུམ་པ་དག་གི་གཉེན་པོར་བརྩོན་འགྲུས་རྩོམ་མོ། །ཇི་ལྟར་རྩོམ་ན་བྱིང་ན་ཤེས་རབ་ཀྱིས་ཕུང་པོ་ལ་སོགས་པ་ལ་རྟོགས་པའམ་སངས་རྒྱས་ཀྱི་ཡོན་ཏན་སེམས་པ་ལ་སོགས་པ་ལྷག་མཐོང་གི་རྒྱུ་མཚན་ཡིད་ལ་བྱེད་པས་སེམས་རབ་ཏུ་འཛིན་ཏོ། །རྒོད་ཅིང་འཕྲོ་ན་འཁོར་བའི་ཉེས་དམིགས་སེམས་པ་ལ་སོགས་པ་ཞི་གནས་ཀྱི་རྒྱུ་མཚན་ཡིད་ལ་བྱེད་པས་ཡང་དག་པར་རབ་ཏུ་འཇོག་གོ །བྱིང་རྒོད་མེད་པར་ཆ་མཉམ་ན་འབད་རྩོལ་ ༼༤༢༩༽ དོར་ནས་བཏང་སྙོམས་སུ་འཇོག་སྟེ། དེས་ན་ཡང་དག་པར་སྤོང་བའི་རབ་ཏུ་དབྱེ་བ་དེ་ཐམས་ཅད་ལ་གཉེན་པོ་ཞེས་ནི་ངེས་པར་བརྗོད་དོ། །རྫུ་འཕྲུལ་གྱི་རྐང་པ་ལ་གསུམ་ལས། མདོར་བསྟན་པ་ནི་བརྟན་པ་རྣམས་ཀྱི་རྫུ་འཕྲུལ་གྱི་རྐང་པ་ཉན་རང་གི་ལས་མཚན་ཉིད་མཆོག་ཏུ་གྱུར་པ་དང་ལྡན་པ་བཞི་པོ་བདག་ཉིད་དང་གཞན་དག་གི་འཇིག་རྟེན་དང་འཇིག་རྟེན་ལས་འདས་པའི་དོན་ཀུན་སྒྲུབ་པའི་ཕྱིར་སྐྱེའོ། །བློ་ལྡན་རྣམས་ཀྱི་རྫུ་འཕྲུལ་གྱི་རྐང་པ་དེ་ཡང་རྟེན་དང༌། རབ་ཏུ་དབྱེ་བ་དང༌། ཐབས་དང༌། མངོན་པར་སྒྲུབ་པ་ཡིས་རྣམ་པ་ཀུན་ཏུ་རྣམ་པར་གཞག་པར་འདོད་དོ། །རྒྱས་པར་བཤད་པ་ལ།

རྟེན་ནི་བསམ་གཏན་གྱི་ཕ་རོལ་ཏུ་ཕྱིན་པ་ལ་བརྟེན་ནས་སོ། །རབ་ཏུ་དབྱེ་བ་ནི་འདུན་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པ་རྫུ་འཕྲུལ་གྱི་རྐང་པ་དང༌། དེ་བཞིན་དུ་བརྩོན་འགྲུས་དང༌། སེམས་པ་དང༌། དཔྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པ་རྫུ་འཕྲུལ་གྱི་རྐང་པ་སྟེ་རྣམ་པ་བཞིའོ། །ཐབས་ཡང་རྣམ་པ་བཞིའོ། །མངོན་པར་སྒྲུབ་པ་ནི་དྲུག་གོ །ཕྱི་མ་གཉིས་རྒྱས་པར་བཤད་པ་ནི་ཐབས་བཞི་པོ་གང་ཞེ་ན། ཏིང་ངེ་འཛིན་བཞི་པོ་དེའི་མཐར་ཐུག་པའི་ཐབས་སུ་འདུན་པ་དང༌། རྩོལ་བ་དང༌། དད་པ་དང༌། ཤིན་ཏུ་སྦྱངས་པ་དང༌། དྲན་པ་དང༌། ཤེས་བཞིན་དང༌། སེམས་པ་དང༌། བཏང་སྙོམས་ཏེ་སྤོང་བའི་འདུ་བྱེད་བརྒྱད་བསྒོམ་དགོས་པས་དེ་ལ་དང་པོ་གསུམ་ཐབས་གཅིག་ཏུ་བྱས་པ་ནི་འབད་པར་བྱེད་པ་སྟེ། དད་པས་ཡིད་ཆེས་ནས་འདུན་པས་དོན་དུ་གཉེར་ན་རྩོལ་བས་ ༼༤༣༠༽ ལམ་ལ་འབད་པའི་ཕྱིར་རོ། །ཐབས་གཉིས་པ་ཤིན་ཏུ་སྦྱངས་པ་ནི་ལུས་སེམས་ལས་སུ་རུང་བའི་དགའ་བདེས་ཁྱབ་པར་བྱེད་པས་ལུས་དང་སེམས་ལ་ཕན་འདོགས་པའོ། །ཐབས་གསུམ་པ་ནི་དྲན་པས་སེམས་དམིགས་པ་ལ་མི་འགྲོ་བར་བྱེད་ལ། ཤེས་བཞིན་གྱིས་འཕྲོ་བ་རིག་པར་བྱེད་པའི་ཕྱིར་དམིགས་པ་ལ་སེམས་གཏོད་པར་བྱེད་པ་ཡིན་ནོ། །ཐབས་བཞི་པ་སེམས་པས་ཞུམ་པའི་གཉེན་པོར་རབ་ཏུ་འཛིན་ཅིང༌། རྒོད་པའི་གཉེན་པོར་རབ་ཏུ་འཇོག་ལ། བཏང་སྙོམས་ཀྱིས་བྱིང་རྒོད་མེད་པར་ཆ་མཉམ་ན་རྩོལ་བ་གློད་ནས་འཇོག་པས་ཉེ་བའི་ཉོན་མོངས་པ་རྣམས་ཀྱི་གཉེན་པོ་པ་ཡིན་ནོ། །ཡང་འདུ་བྱེད་བརྒྱད་ཀྱིས་ཉེས་པ་ལྔ་སྤོང་བའི་ཕྱིར་ཐམས་ཅད་ཀྱང་གཉེན་པོ་ཡིན་ཏེ། ཉེས་པ་ལྔ་ནི། དབུས་མཐའ་ལས། ལེ་ལོ་དང་ནི་གདམས་ངག་རྣམས། །བརྗེད་དང་བྱིང་དང་རྒོད་པ་དང༌། །འདུ་མི་བྱེད་དང་འདུ་བྱེད་དེ། །འདི་དག་ཉེས་པ་ལྔར་འདོད་དོ། །ཞེས་པས་ཏིང་ངེ་འཛིན་གྱི་སྦྱོར་བ་ལ་མ་ཞུགས་པ་ན་ལེ་ལོ་དང༌། ཞུགས་པ་ན་གདམས་ངག་བརྗེད་པ་དང༌།

ཞུགས་པ་དངོས་གཞིའི་དུས་ན་བྱིང་རྒོད་དང༌། བྱིང་རྒོད་བྱུང་བ་ན་དེའི་གཉེན་པོ་འདུ་མི་བྱེད་པ་དང༌། བྱིང་རྒོད་མེད་པར་རྣལ་དུ་གནས་པ་ན་འདུ་བྱེད་པས་བར་དུ་གཅོད་དོ། །དེ་ལྟར་ཉེས་པ་ལྔ་པོ་དེ་འདུ་བྱེད་བརྒྱད་ཀྱིས་སྤོང་ཚུལ་ཡང་དེ་ཉིད་ལས། གནས་དང་དེ་ལ་གནས་པ་དང༌། །རྒྱུ་དང་འབྲས་བུ་ཉིད་དུའོ། །དམིགས་པ་བརྗེད་པར་མ་གྱུར་དང༌། །བྱིང་དང་རྒོད་པ་རྟོགས་པ་དང༌། །དེ་སྤོང་མངོན་པར་འདུ་བྱེད་དང༌། །ཞི་ཚེ་རྣལ་དུ་ ༼༤༣༡༽ འཇུག་པའོ། །ཞེས་པས་རྩོལ་བའི་གནས་འདུན་པ་དང༌། གནས་པ་རྩོལ་བ་དང༌། འདུན་པའི་རྒྱུ་དད་པ་དང༌། རྩོལ་བའི་འབྲས་བུ་ཤིན་ཏུ་སྦྱངས་པ་སྟེ། དད་པས་ཐོབ་པར་བྱ་བ་ལ་ཡོན་ཏན་དུ་རིག་ནས་འདུན་པས་དོན་དུ་གཉེར་ཏེ། རྩོལ་བས་ལམ་ལ་འབད་པས་ལུས་སེམས་ལས་སུ་རུང་བའི་ཤིན་ཏུ་སྦྱངས་པ་ཐོབ་པ་ན་ལེ་ལོ་མི་འབྱུང་བའི་ཕྱིར་རོ། །གདམས་ངག་བརྗེད་པའི་གཉེན་པོར་དམིགས་པ་མ་བརྗེད་པའི་དྲན་པའོ། །བྱིང་རྒོད་ཀྱི་གཉེན་པོར་དེ་བྱུང་བར་རྟོགས་པའི་ཤེས་བཞིན་ནོ། །འདུ་མི་བྱེད་པའི་གཉེན་པོར་དེ་སྤོང་བའི་ཐབས་མངོན་པར་འདུ་བྱེད་པའི་སེམས་པའོ། །འདུ་བྱེད་པའི་གཉེན་པོར་སེམས་རྣལ་དུ་འཇུག་པའི་བཏང་སྙོམས་སོ། །མངོན་པར་སྒྲུབ་པ་རྣམ་པ་དྲུག་ལ་མཐོང་བ་ནི་སྤྱན་ལྔ་སྟེ། ཤའི་སྤྱན་ནི་བྱང་ཆུབ་སེམས་དཔས་རྫུ་འཕྲུལ་གྱི་རྐང་པ་བསྒོམས་པས་སྟོང་གསུམ་གྱི་འཇིག་རྟེན་གྱི་ཁམས་ཀྱི་གཟུགས་ཤིན་ཏུ་ཕྲ་བ་རྣམས་ཀྱང་མཐོང་བའོ། །ལྷའི་སྤྱན་ནི་བསམ་གཏན་བཞི་བསྒོམས་པའི་སྟོབས་ཀྱིས་སྔར་བས་ཀྱང་རྒྱ་ཆེ་བའི་འཇིག་རྟེན་གྱི་ཁམས་མང་པོའི་གཟུགས་རྣམས་མཐོང་བའོ། །ཤེས་རབ་ཀྱི་སྤྱན་ནི་རྣམ་པར་མི་རྟོག་པའི་ཡེ་ཤེས་སོ། །ཆོས་ཀྱི་སྤྱན་ནི་གསུང་རབ་ཡན་ལག་བཅུ་གཉིས་ཐོགས་པ་མེད་པར་ཤེས་པའོ། །སངས་རྒྱས་ཀྱི་སྤྱན་ནི་ཤེས་བྱ་ཐམས་ཅད་ཤེས་པའོ། །ཞེས་བཙུན་པ་དང་འགྲེལ་ཆེན་མཁན་པོ་བཞེད་དོ། །གདམས་ངག་ནི་མངོན་ཤེས་དྲུག་སྟེ་དེ་དག་གིས་གོ་རིམ་བཞིན་དུ་གདུལ་བྱའི་གནས་སུ་

༼༤༣༢༽ སོང་སྟེ་དེ་དག་གི་སྐད་དང༌། སེམས་དང༌། འོང་བ་དང༌། འགྲོ་བ་རིག་ནས་ངེས་པར་འབྱུང་བར་བྱ་བའི་ཕྱིར་འདོམས་པའི་ཕྱིར་རོ། །གནས་པས་རྣམ་པར་རྩེ་བ་ནི་རྫུ་འཕྲུལ་གྱི་སྟོབས་ཀྱིས་ཏིང་ངེ་འཛིན་ལ་སོགས་པས་རྣམ་པར་རྩེ་བའོ། །སྨོན་ལམ་ནི་བྱང་ཆུབ་སེམས་དཔའ་སྨོན་ལམ་གྱི་སྟོབས་ཅན་རྣམས་སྨོན་ལམ་ཁྱད་པར་ཅན་གྱི་སྟོབས་ཀྱིས་ས་བཅུ་པ་ལས་གསུངས་པ་ལྟར་ལུས་དང་དབྱངས་དང་འོད་ལ་སོགས་པ་གྲངས་མེད་པས་རྩེ་བའོ། །དབང་བཅུ་དང༌། སྟོབས་ལ་སོགས་པ་སངས་རྒྱས་ཀྱི་ཆོས་ཐོབ་པ་སྟེ་དྲུག་པོ་དེ་མངོན་པར་སྒྲུབ་པའི་ཕྱིར་མངོན་པར་སྒྲུབ་པ་དྲུག་གོ །དབང་པོ་ལ་གཉིས་ལས། དམིགས་པ་ནི་སྤྱིར་བདེན་བཞི་ལ་དམིགས་ཤིང་ཁྱད་པར་དུ་ཐེག་ཆེན་གྱི་ལུགས་ཀྱིས་བླ་ན་མེད་པའི་བྱང་ཆུབ་དང༌། བྱང་ཆུབ་སེམས་དཔའི་སྤྱོད་པ་དང་ཐོས་པ་མཆོག་སྟེ་ཐེག་ཆེན་གྱི་ཆོས་ཐོས་པ་དང༌། ཞི་གནས་དང༌། ལྷག་མཐོང་རྣམས་གོ་རིམ་བཞིན་དུ་དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་དབང་པོ་སྟེ་ལྔའི་གཞི་སྟེ་དམིགས་པ་ཡིན་ནོ། །ངེས་ཚིག་ནི་བྱང་ཆུབ་ལ་སོགས་པའི་དོན་ལྔ་སྒྲུབ་པ་ལ་དབང་བྱེད་པས་ན་དབང་པོའོ། །སྟོབས་ལ་གསུམ་ལས། ས་མཚམས་ནི་དད་སོགས་ལྔ་པོ་དེ་དག་བཟོད་པ་དང་ཆོས་མཆོག་གི་སྐབས་སུ་ས་དང་པོ་ཐོབ་ཏུ་ཉེ་བས་ན་ས་ལ་འཇུག་པ་ཡིན་ནོ། །ངོ་བོ་འཇིག་རྟེན་པ་ཡིན་པས་ཀུན་ནས་ཉོན་མོངས་པ་ཅན་དུ་འདོད་དོ། །ངེས་ཚིག་ནི་མི་མཐུན་ཕྱོགས་མ་དད་པ་ལ་སོགས་པ་ལྔ་པོ་ཉམ་ཆུང་ཞིང་དད་སོགས་ 

༼༤༣༣༽ ལྔ་པོ་སྟོབས་ཆེ་བས་ན་སྟོབས་སོ། །བྱང་ཆུབ་ཀྱི་ཡན་ལག་ལ་བཞི་ལས། ས་མཚམས་ནི་ས་དང་པོར་ཞུགས་པ་ལ་ཡོད་དོ། །རྟོགས་པ་ནི་ཆོས་ཐམས་ཅད་བདག་མེད་པར་རྟོགས་པས་ཆོས་རྣམས་མཉམ་པ་ཉིད་དང༌། གང་ཟག་ལ་བདག་མེད་པར་རྟོགས་པས་སེམས་ཅན་ཐམས་ཅད་མཉམ་པ་ཉིད་དུ་རྟོགས་པའོ། །དཔེ་དང་བཅས་ཏེ་དབྱེ་བ་ལ། དངོས་དང་དོན་བསྡུ་བ་གཉིས་ལས། དངོས་ནི་བྱང་ཆུབ་ཀྱི་ཡན་ལག་བདུན་པོ་འདི་རིན་པོ་ཆེ་སྣ་བདུན་དང་ཆོས་མཐུན་པར་སྟོན་ཏེ། དྲན་པ་ཡང་དག་བྱང་ཆུབ་ཀྱི་ཡན་ལག་ནི་ཤེས་བྱ་མ་རྒྱལ་བ་ལས་རྒྱལ་བར་བྱ་བ་སྟེ། སྔར་མ་རྟོགས་པ་རྟོགས་པར་བྱ་བའི་ཕྱིར་དྲན་པ་ཀུན་ཏུ་སྤྱོད་པ་སྟེ། དཔེར་ན་འཁོར་ལོས་སྒྱུར་བའི་འཁོར་ལོ་རིན་པོ་ཆེ་དེས་རྒྱལ་པོ་གཞན་གྱི་གཡུལ་མ་ཕེབས་པ་རྣམས་འབེབས་པ་བཞིན་ནོ། །བྱང་ཆུབ་སེམས་དཔའ་འདིའི་ཆོས་རབ་ཏུ་རྣམ་པར་འབྱེད་པ་ནི་རྟོག་པའི་མཚན་མ་ཐམས་ཅད་འཇོམས་པར་བྱེད་པ་སྟེ། གླང་པོ་རིན་པོ་ཆེས་ཕྱིར་རྒོལ་བ་འཇོམས་པ་བཞིན་ནོ། །བྱང་ཆུབ་སེམས་དཔའ་འདིའི་བརྩོན་འགྲུས་ནི་རྟོགས་བྱ་མ་ལུས་པ་མྱུར་དུ་རྟོགས་པར་བྱ་བའི་ཕྱིར་འཇུག་སྟེ། དཔེར་ན་རྟ་རིན་པོ་ཆེས་ས་ཆེན་པོ་རྒྱ་མཚོའི་མཐའ་ཀླས་པ་མྱུར་དུ་སྐོར་བ་བཞིན་ནོ། །དགའ་བ་ནི་བརྩོན་འགྲུས་ཀྱིས་བདག་མེད་རྟོགས་པའི་ཆོས་ཀྱི་སྣང་བ་འཕེལ་བའི་ཕྱིར་བྱང་ཆུབ་སེམས་དཔའི་ལུས་སེམས་ཟག་མེད་ཀྱི་དགའ་བས་རྟག་ཏུ་རྒྱས་པའམ་ཚིམ་པར་འགྱུར་བ་སྟེ། ནོར་བུ་རིན་པོ་ཆེའི་སྣང་ ༼༤༣༤༽ བའི་ཁྱད་པར་གྱིས་འཁོར་ལོས་སྒྱུར་བའི་རྒྱལ་པོ་དགའ་བར་བྱེད་པ་བཞིན་ནོ། །ཤིན་ཏུ་སྦྱངས་པས་ནི་སྒྲིབ་པ་སྟེ་ལུས་སེམས་ཀྱི་གནས་ངན་ལེན་ཀུན་ལས་ཐར་པའི་ཕྱིར་ལུས་སེམས་ལས་སུ་རུང་བའི་བདེ་བ་ཐོབ་པ་སྟེ། བཙུན་མོ་རིན་པོ་ཆེ་ལ་བརྟེན་ནས་འཁོར་ལོས་སྒྱུར་བའི་རྒྱལ་པོས་དགའ་བ་ཉམས་སུ་མྱོང་བ་བཞིན་ནོ། །ཏིང་ངེ་འཛིན་ལ་བརྟེན་ནས་ཡིད་ལ་བསམ་པའི་དོན་ཐམས་ཅད་ཇི་ལྟར་འདོད་པ་བཞིན་དུ་འབྱོར་པ་ཉེ་བར་སྐྱེ་བར་འགྱུར་ཏེ།

བློན་པོ་རིན་པོ་ཆེས་དགོས་པའི་བྱ་བ་ཐམས་ཅད་སྒྲུབ་པ་བཞིན་ནོ། །བཏང་སྙོམས་ཡང་དག་བྱང་ཆུབ་ཀྱི་ཡན་ལག་ནི་རྣམ་པར་མི་རྟོག་པའི་ཡེ་ཤེས་ཏེ་དུས་ཐམས་ཅད་དུ་བྱང་ཆུབ་སེམས་དཔའ་འདི་ཇི་ལྟར་འདོད་པ་བཞིན་དུ་གནས་ཏེ། རྗེས་ལས་ཐོབ་པའི་གནས་པ་མཆོག་གིས་རྟག་ཏུ་སྔར་མ་རྟོགས་པ་རྟོགས་པ་དང༌། རྟོགས་ཟིན་འདོར་བར་བྱེད་ལ། རྣམ་པར་མི་རྟོག་པའི་གནས་པ་མཆོག་གིས་རྟོགས་པ་དེ་ལ་རྟག་ཏུ་རྩོལ་བ་མེད་པར་གནས་པའི་ཕྱིར་ཏེ། དམག་དཔོན་རིན་པོ་ཆེས་རྟ་དང་གླང་པོ་དང་ཤིང་རྟ་དང་དཔུང་བུ་ཆུང་སྟེ་དཔུང་གི་ཚོགས་ཡན་ལག་བཞི་དང་བཅས་ཏེ་ནོར་རྫས་ལ་སོགས་པ་དབུལ་བར་བྱ་བ་རྣམས་འབུལ་ལ། ཕ་རོལ་གྱི་དམག་ལ་སོགས་པ་དོར་བར་བྱ་བ་འདོར་ཞིང༌། དཔུང་གི་ཚོགས་དེ་སྐྱོ་བ་དང་དུབ་པ་དང་གནོད་པ་མེད་པའི་གནས་སུ་སོང་ནས་གནས་པར་བྱེད་པ་བཞིན་ནོ། །དོན་བསྡུ་བ་ནི། ཡོན་ཏན་དེ་ལྟ་བུ་དང་ལྡན་པའི་བྱང་ཆུབ་སེམས་དཔའ་ནི་འཁོར་ལོས་སྒྱུར་བའི་རྒྱལ་པོ་དང་འདྲ་བར་འཕགས་པའི་ལམ་ལ་འཇུག་སྟེ། ༼༤༣༥༽ དུས་རྟག་ཏུ་རིན་པོ་ཆེ་སྣ་བདུན་ལྟ་བུའི་བྱང་ཆུབ་ཀྱི་ཡན་ལག་རྣམས་ཀྱིས་བསྐོར་བའི་ཕྱིར་རོ། །བཞི་པ་ཡན་ལག་ཇི་ལྟར་ཡིན་པའི་ཚུལ་ནི། ཚིགས་བཅད་བསྡེབས་པའི་ཆེད་དུ་རང་བཞིན་ཡན་ལག་ཐོག་མར་སྨྲོས་ཀྱང་དོན་གྱི་རིམ་པ་ལྟར་བཤད་ན་དྲན་པ་ནི་གནས་ཀྱི་ཡན་ལག་སྟེ། ཡན་ལག་གཞན་ཐམས་ཅད་དེ་ལ་བརྟེན་ནས་བྱུང་བའི་ཕྱིར་རོ། །ཆོས་རབ་ཏུ་རྣམ་པར་འབྱེད་པ་ནི་རང་བཞིན་གྱི་ཡན་ལག་སྟེ། ཤེས་རབ་ནི་མཐོང་ལམ་གྱི་ངོ་བོ་ཡིན་པའི་ཕྱིར་རོ། །གསུམ་པ་བརྩོན་འགྲུས་ནི་ངེས་པར་འབྱུང་བའི་ཡན་ལག་སྟེ། སངས་རྒྱས་མ་ཐོབ་ཀྱི་བར་དུ་ཡོན་ཏན་གོང་ནས་གོང་དུ་འགྲོ་བ་རྒྱུན་མི་གཅོད་པའི་ཕྱིར་རོ། །བཞི་པ་དགའ་བ་ནི་ཕན་ཡོན་གྱི་ཡན་ལག་སྟེ། སེམས་དགའ་བར་བྱེད་པའི་ཕྱིར་རོ། །ཤིན་ཏུ་སྦྱངས་པ་དང་ཏིང་ངེ་འཛིན་དང་བཏང་སྙོམས་གསུམ་ནི་ཉོན་མོངས་པ་མེད་པའི་ཡན་ལག་སྟེ།

དེ་ཡང་གང་གིས་ཀུན་ནས་ཉོན་མོངས་པ་མེད་པ་ནི་ཤིན་ཏུ་སྦྱངས་པ་སྟེ། གནས་ངན་ལེན་དང་བྲལ་བས་ཉོན་མོངས་པ་མེད་པའི་རྒྱུ་ཡིན་པས་ཉོན་མོངས་པ་མེད་པའི་གཞིའི་ཡན་ལག་གོ །གང་ལ་བརྟེན་ནས་ཉོན་མོངས་པ་མེད་པ་ནི་ཏིང་ངེ་འཛིན་ཏེ། དེ་ལ་བརྟེན་ནས་རྣམ་གཡེང་དང་བྲལ་བས་དེ་ཉིད་ཉོན་མོངས་པ་མེད་པར་བྱེད་པས་ཉོན་མོངས་པ་མེད་པའི་གནས་སོ། །གང་ཉོན་མོངས་པ་མེད་པ་བཏང་སྙོམས་ནི་རྣམ་པར་མི་རྟོག་པའི་ཡེ་ཤེས་ཡིན་པས་ངོ་བོ་སྟེ། དབུས་མཐའ་ལས། འདི་ལ་གཞི་དང་གནས་དང་ནི། །ངོ་བོ་ཉིད་དུ་འདོད་པ་ཡིན། །ཞེས་སོ། །འཕགས་ལམ་ཡན་ལག་བརྒྱད་ལ། ཡང་ ༼༤༣༦༽ དག་པའི་ལྟ་བ་ནི་བྱང་ཆུབ་ཀྱི་ཡན་ལག་དེའི་འོག་ཏུ་རྗེས་ཐོབ་ཀྱི་ཤེས་པས་མཐོང་ལམ་མཉམ་བཞག་གིས་ཇི་ལྟར་རྟོགས་པའི་རྗེས་སུ་འཇུག་པ་སྟེ། མཉམ་བཞག་གིས་ཆོས་ཉིད་འདི་ལྟར་རྟོགས་སོ་ཞེས་ལྟ་བའོ། །ཡང་དག་པའི་རྟོག་པ་ནི་རང་གི་མཉམ་བཞག་གིས་ཆོས་ཉིད་རྟོགས་པ་དེ་ཉིད་གཞན་ལ་སྟོན་ཚུལ་གྱི་རྣམ་བཞག་ཇི་ལྟ་བ་བཞིན་དུ་རྟོགས་པ་དང༌། བདག་ཉིད་ཀྱིས་རྟོགས་པ་བཞིན་དུ་མདོ་སྡེ་ལ་སོགས་པ་ལས་གསུངས་པའི་ཆོས་ཉིད་རྟོགས་ཚུལ་གྱི་རྣམ་པར་བཞག་པ་ལ་ཕྱིན་ཅི་མ་ལོག་པར་འཇུག་པའོ། །ཡང་དག་པའི་ངག་ནི་རྟོགས་པ་དང་མཐུན་པར་གཞན་ལ་སྟོན་པས་ངག་གི་ལས་རྣམ་པར་དག་སྟེ། དེས་གཞན་དག་ལྟ་བ་རྣམ་པར་དག་པར་ཡིད་ཆེས་པར་བྱེད་དོ། །ལས་ཀྱི་མཐའ་ནི་ལུས་ཀྱི་བྱ་བ་མ་ཡིན་པ་མི་བྱེད་པས་ལུས་ཀྱི་ལས་རྣམ་པར་དག་པ་སྟེ། དེས་ཚུལ་ཁྲིམས་རྣམ་པར་དག་པར་ཡིད་ཆེས་པར་བྱེད་དོ། །འཚོ་བ་ནི་ལོག་འཚོ་ལྔ་སྤངས་པས་ལུས་ངག་གཉིས་ཀའི་ལས་རྣམ་པར་དག་པ་སྟེ། དེས་འཚོ་བ་རྣམ་དག་ཏུ་ཡིད་ཆེས་པར་བྱེད་དོ། །ལོག་འཚོ་ལྔ་པོ་གང་ཞེ་ན། དབུ་མ་རིན་ཆེན་ཕྲེང་བ་ལས། ཚུལ་འཆོས་རྙེད་དང་བཀུར་སྟིའི་ཕྱིར། །དབང་པོ་སྡོམ་པར་བྱེད་པ་སྟེ། །ཁ་གསག་རྙེད་དང་བཀུར་སྟིའི་ཕྱིར། །ཚིག་འཇམ་སྔར་ནི་སྨྲ་བ་འོ། །གཞོག་སློང་དེ་ནི་ཐོབ་བྱའི་ཕྱིར། །གཞན་གྱི་རྫས་ལ་བསྔགས་བྱེད་པའོ། །ཐོབ་ཀྱིས་འཇལ་བ་རྙེད་པའི་ཕྱིར། །མངོན་སུམ་གཞན་ལ་སྨོད་བྱེད་པ། །རྙེད་པས་རྙེད་པ་རྣམ་འདོད་པ། །སྔར་ཐོབ་པ་ལ་བསྔགས་བྱེད་པའོ། །ཞེས་

༼༤༣༧༽ གསུངས་ཤིང༌། རྣམ་བཤད་རིགས་པ་ལས། ཚུལ་འཆོས་རྣམ་པ་གསུམ་དུ་རིག་པར་བྱ་སྟེ། རྙེད་པ་དང་བཀུར་སྟི་འདོད་པ་ཉིད་ཀྱིས་གཞན་ལ་ཡོན་ཏན་ཡིད་ཆེས་པར་བྱ་བའི་བསམ་པས་སྤྱོད་ལམ་ལེགས་པར་གནས་པ་དང༌། ཡུལ་དབེན་པར་གནས་པ་དང༌། རྙེད་པ་དྭང་དུ་མི་ལེན་པ་ཉིད་ཀྱིས་དང༌། ངན་པ་དང་གྱ་ནོམ་པ་བསྟེན་པ་དང་མི་བསྟེན་པ་ཉིད་ཀྱིས་ཡོ་བྱད་བསྙུངས་པ་ཀུན་ཏུ་སྟོན་པའོ། །ཁ་གསག་ཀྱང་རྣམ་པ་གསུམ་སྟེ། རྙེད་པ་དང་བཀུར་སྟིའི་བསམ་པས་རྗེས་སུ་མཐུན་པར་སྙན་པར་སྨྲ་བ་དང༌། རང་གི་ཡོན་ཏན་སྨྲ་བ་དང༌། ཆོས་སྨྲ་བའོ། །གཞོག་སློང་ཡང་རྣམ་པ་གསུམ་སྟེ། རྙེད་པའི་བསམ་པས་ལུས་ཀྱི་གནོད་པའི་གཞི་ཀུན་ཏུ་སྟོན་པ་དང༌། ཕོངས་པའི་གཞི་ཀུན་ཏུ་སྟོན་པ་དང༌། ཚིག་གིས་བསམ་པའི་གཞི་བསྔགས་པར་བྱེད་པ་ཉིད་དོ། །ཐོབ་ཀྱིས་འཇལ་བ་ཡང་རྣམ་པ་གསུམ་སྟེ། རྙེད་པའི་བསམ་པས་དེ་ལ་སྦྱིན་པར་མི་བྱེད་པ་ལ་སྨོད་པ་དང༌། གཞན་ལ་སྦྱིན་པར་བྱེད་པ་ལ་སྨོད་པ་དང༌། ཧ་ཅང་ཕྱི་བཞིན་འབྲང་ཞིང་སློང་བའོ། །རྙེད་པས་རྙེད་པར་བྱེད་འདོད་པ་ཡང་རྣམ་པ་གསུམ་སྟེ། རྙེད་པའི་བསམ་པས་གཞན་ལ་རྙེད་པ་རྒྱ་ཆེ་བར་ཀུན་ཏུ་སྟོན་པ་དང༌། སྦྱིན་པར་བྱེད་པ་རྒྱ་ཆེ་བར་བསྔགས་པར་བྱེད་པ་དང༌། ཟང་ཟིང་གི་རྙེད་པ་བསྔགས་པར་བྱེད་པའོ། །ཞེས་སོ། །ཡང་དག་པའི་རྩོལ་བ་ནི་ཆོས་ཉིད་རྟོགས་པ་དེ་ཡུན་རིང་པོར་སྒོམ་པ་ལ་མི་སྐྱོ་བའི་སྒོ་ནས་བརྩོན་འགྲུས་བརྩམས་པས་ཤེས་བྱའི་སྒྲིབ་པའི་གཉེན་པོ་བྱེད་པའོ། །དྲན་པ་ནི་ཞི་ ༼༤༣༨༽ གནས་དང་རབ་ཏུ་འཛིན་པ་དང་བཏང་སྙོམས་ཀྱི་རྒྱུ་མཚན་མ་བརྗེད་པའི་སྒོ་ནས་དེ་དག་བསྒོམས་པས་ཞི་གནས་དང་ལྷག་མཐོང་ཟུང་དུ་འབྲེལ་པའི་ལམ་ལ་སྒྲིབ་པའི་བྱིང་རྒོད་ཀྱི་གཉེན་པོ་བྱེད་པའོ། །ཡང་དག་པའི་ཏིང་ངེ་འཛིན་ནི་བསམ་གཏན་ལ་བརྟེན་པའི་ཡོན་ཏན་ཁྱད་པར་ཅན་ལ་སྒྲིབ་པའི་གཉེན་པོར་སྒོམ་པར་བྱེད་པའོ། །དེ་ལ་དང་པོ་གཉིས་དང་རྩོལ་བ་ཤེས་རབ།

བར་པ་གསུམ་ཚུལ་ཁྲིམས། ཐ་མ་གཉིས་ཏིང་ངེ་འཛིན་གྱི་ཕུང་པོ་ཡིན་ནོ། །དབུས་མཐའ་ལས། ཡོངས་སུ་གཅོད་དང་གོ་བྱེད་དང༌། །རྣམ་གསུམ་གཞན་ཡིད་ཆེས་པར་བྱེད། །མི་མཐུན་ཕྱོགས་ཀྱི་གཉེན་པོར་ནི། །ལམ་གྱི་ཡན་ལག་དེ་བརྒྱད་དོ། །ལྟ་དང་ཚུལ་ཁྲིམས་ཡོ་བྱད་བསྙུངས། །གཞན་ལ་རྣམ་པར་རིག་བྱེད་འདོད། །ཉོན་མོངས་ཉེ་བའི་ཉོན་མོངས་དབང༌། །མི་མཐུན་ཕྱོགས་ཀྱི་གཉེན་པོའོ། །ཞེས་བཤད་དོ། །སྤྱོད་པ་དབང་དུ་བྱེད་པའི་ཐབས་ལ་གཉིས་ཏེ། མཉམ་པར་བཞག་པའི་རྣལ་འབྱོར་དང༌། རྣལ་འབྱོར་དང་རྗེས་སུ་མཐུན་པའི་བྱ་བའོ། །དང་པོ་ནི་དེ་ལྟར་བྱང་ཆུབ་ཀྱི་ཕྱོགས་དང་མཐུན་པའི་ཆོས་སྒོམ་པ་ལ་རབ་ཏུ་སྦྱོར་བ་དེས་དེ་དག་སྒོམ་པའི་ཐབས་ཞི་གནས་དང་ལྷག་མཐོང་རབ་ཏུ་ཤེས་པས་དེའི་འོག་ཏུ་ཞི་གནས་དང་ལྷག་མཐོང་སྟོན་ཏོ། །དེ་ལ་ལྔ་ལས་མཚན་ཉིད་ནི། ཡང་དག་གནས་པ་ལ་བརྟེན་ནས། །ཞེས་པ་ཡང་དག་པའི་ཏིང་ངེ་འཛིན་ལ་བརྟེན་ནས་སེམས་ཀྱི་ཆོས་ཉིད་ལ་སེམས་འཇོག་པའི་ཕྱིར་ཞི་གནས་ཡིན་ལ། ཆོས་རབ་ཏུ་རྣམ་པར་འབྱེད་པའི་ཕྱིར་ལྷག་མཐོང་ཡིན་ནོ། ། ༼༤༣༩༽ དེ་ཡོན་ཏན་ཐམས་ཅད་ཀྱི་ཐབས་སུ་བསྟན་པ་ནི། ཞི་གནས་དང་ལྷག་མཐོང་དེ་ནི་ཡོན་ཏན་ཀུན་སྒྲུབ་པའི་ཐབས་སུ་འགྲོ་སྟེ། མདོ་ལས། དགེ་སློང་ཀྱེ་མ་བདག་གིས་འདོད་པ་དག་ལས་དབེན་པར་འདོད་ན་ཞེས་བྱ་བ་ནས། རྒྱས་པར་དགེ་སློང་དེས་ཆོས་གཉིས་པོ་འདི་ཁོ་ན་བསྒོམ་པར་བྱའོ་ཞེས་གསུངས་པ་ལྟར་རོ། །སྒོམ་ཚུལ་ནི་ཆ་གཅིག་པ་སྟེ་ཞི་གནས་གཙོ་ཆེ་བ་གཟུགས་མེད་བཞི་དང༌། ལྷག་མཐོང་གཙོ་ཆེ་བ་བསམ་གཏན་དང་པོ་གསུམ་མོ། །ཆ་གཅིག་མ་ཡིན་པ་ནི་གཉིས་ཀ་ཟུང་དུ་འབྲེལ་བ་བསམ་གཏན་བཞི་པའོ། །ས་མཚམས་ཀྱིས་དབྱེ་བ་ནི་མོས་སྤྱོད་ཀྱི་ཞི་ལྷག་ནི་ས་དང་པོ་ཡན་ཆད་ཀྱི་རྒྱུར་འདོད་དོ། །ཆོས་ཉིད་མངོན་སུམ་དུ་རྟོགས་པ་ནི་ས་དང་པོའོ། །མཚན་མ་དང་བཅས་པའི་སྦྱོར་བ་ལས་ངེས་པར་འབྱུང་བ་ནི་ས་དྲུག་པའི་བར་རོ། །མཚན་མ་མེད་པ་ནི་བདུན་པའོ། །འབད་རྩོལ་མངོན་པར་འདུ་མི་བྱེད་པ་ནི་དག་པའི་ས་གསུམ་མོ། །ཡང་དག་པས་གསུམ་པོ་དེ་ལ་སངས་རྒྱས་ཀྱི་ཞིང་ཡོངས་སུ་དག་པ་དང༌།

རྣམ་པར་དག་པ་སངས་རྒྱས་ཐོབ་པར་བྱེད་པའི་ཞི་གནས་དང་ལྷག་མཐོང་བསྒོམ་སྟེ། དེས་ན་བརྟན་པ་རྣམས་ཀྱི་ཞི་གནས་དང་ལྷག་མཐོང་གི་རྣལ་འབྱོར་དེ་མོས་སྤྱོད་ནས་ས་བཅུ་པའི་བར་ས་ཀུན་ཏུ་འགྲོའོ། །བྱེད་ལས་ནི་རང་གཞན་གྱི་དོན་ཐམས་ཅད་སྒྲུབ་པར་བྱེད་པ་ཡིན་ནོ། །གཉིས་པ་ལ་བཞི་སྟེ། རྗེས་སུ་མཐུན་པའི་རང་བཞིན་ཐབས་མཁས་དང༌། རྟོགས་པ་ཆུད་མི་ཟ་བའི་རྒྱུ་གཟུངས་དང༌། མཐུན་རྐྱེན་སྒྲུབ་པའི་རྒྱུ་ ༼༤༤༠༽ སྨོན་ལམ་དང༌། འགལ་རྐྱེན་སྤོང་བའི་རྒྱུ་ཏིང་ངེ་འཛིན་གསུམ་དང་ཆོས་ཀྱི་སྡོམ་བཞིའོ། །དང་པོ་ནི་དེ་ལྟར་ཞི་ལྷག་ལ་བརྩོན་པ་དེས་ཐབས་མཁས་པས་དགེ་བ་དེ་དག་ཐེག་ཆེན་དུ་བསྔོ་བར་བྱེད་པས་དེའི་འོག་ཏུ་ཐབས་ལ་མཁས་པ་སྟོན་ཏོ། །དེ་ལ་བྱང་ས་ལས། ཐབས་ལ་མཁས་པ་བཅུ་གཉིས་བཤད་དེ། ནང་གི་སངས་རྒྱས་ཀྱི་ཆོས་ཡང་དག་པར་སྒྲུབ་པ་ལས་བརྩམས་ཏེ་དྲུག་དང༌། སེམས་ཅན་ཡོངས་སུ་སྨིན་པ་ལས་བརྩམས་ཏེ་དྲུག་སྟེ་བཅུ་གཉིས་བཤད་པའི་དང་པོ་དྲུག་ནི་སེམས་ཅན་ཐམས་ཅད་ལ་སྙིང་རྗེ་དང་ལྡན་པས་ལྟ་བ་དང༌། འདུ་བྱེད་ཐམས་ཅད་ཇི་ལྟ་བ་བཞིན་དུ་ཡོངས་སུ་ཤེས་པ་དང༌། སངས་རྒྱས་ཀྱི་ཡེ་ཤེས་འདོད་པ་དང༌། གཞན་དོན་དུ་འཁོར་བ་མི་གཏོང་བ་དང༌། འདུ་བྱེད་ཐམས་ཅད་ཇི་ལྟ་བ་བཞིན་དུ་ཤེས་པས་ཉོན་མོངས་པ་མེད་པའི་སེམས་ཀྱིས་འཁོར་བར་འཁོར་བ་དང༌། སངས་རྒྱས་ཀྱི་ཡེ་ཤེས་འདོད་པས་བརྩོན་འགྲུས་འབར་བའོ། །ཕྱི་མ་དྲུག་ནི་སེམས་ཅན་རྣམས་ཀྱི་དགེ་བའི་རྩ་བ་ཆུང་ངུ་རྣམས་འབྲས་བུ་ཚད་མེད་པར་སྒྱུར་བ་དང༌། ཚེགས་ཆུང་ངུས་དགེ་བའི་རྩ་བ་ཚད་མེད་པ་སྒྲུབ་པ་དང༌། སངས་རྒྱས་ཀྱི་བསྟན་པ་ལ་ཞེ་འགྲས་པ་རྣམས་ཀྱི་ཁོང་ཁྲོ་སེལ་བ་དང༌། ཐ་མལ་པ་རྣམས་འཛུད་པ་དང༌། ཞུགས་པ་རྣམས་སྨིན་པར་བྱེད་པ་དང༌། ཡོངས་སུ་སྨིན་པ་རྣམས་གྲོལ་བར་བྱེད་པའོ། །དེ་ལ་ཕྱི་མ་དྲུག་གི་དང་པོ་ནི་བྱང་ཆུབ་སེམས་དཔས་སེམས་ཅན་སུ་ཡང་རུང་བ་ཞིག་ཐ་ན་དུད་འགྲོ་ལ་ཟན་ཁ་གཅིག་ཙམ་ཡང་སྦྱིན་དུ་བཅུག་ནས་

༼༤༤༡༽ དེ་ཡང་སངས་རྒྱས་སུ་བསྔོར་འཇུག་སྟེ། དེ་ལྟར་ན་ཞིང་དང་དངོས་པོ་ཆུང་ཡང་བསྔོས་པའི་དབང་གིས་འབྲས་བུ་ཚད་མེད་པར་སྒྱུར་བ་ཡིན་ནོ། །གཉིས་པ་ནི་ཚེགས་ཆེ་ཞིང་དོན་ཆུང་བ་མུ་སྟེགས་ཀྱིས་སྨྱུང་གནས་དང༌། མེར་འཇུག་པ་ལ་སོགས་པ་ལས་བཟློག་ནས་ཚེགས་ཆུང་ཞིང་དོན་ཆེ་བའི་བསྙེན་གནས་དང༌། བསམ་གཏན་ལ་སོགས་པ་ལ་སྦྱོར་བའོ། །ཐབས་ཕྱི་མ་བཞི་ནི་ཐབས་དྲུག་གི་སྒོ་ནས་སྒྲུབ་སྟེ་མཐུན་པ་དང༌། འགྱིག་ཅིང་སྡོད་པ་དང༌། མི་མཐུན་པའི་བསམ་པ་དང༌། ནན་ཏུར་ལས་བྱུང་བ་དང༌། བྱས་པ་ལ་ལན་ལྡོན་པ་དང༌། རྣམ་པར་དག་པའི་ཐབས་སོ། །དང་པོ་ནི་ལུས་ངག་གི་སྤྱོད་པ་འཇམ་ཞིང་གཞན་དང་མཐུན་པས་གཞན་དག་མགུ་བར་བྱས་ཏེ་དེ་དག་གི་བློ་དང་འཚམས་པའི་ཆོས་སྟོན་པའོ། །གཉིས་པ་ནི་སེམས་ཅན་གང་དག་བདེ་བའི་ཡོ་བྱད་ཐོབ་པར་འདོད་པའམ། སྡུག་བསྔལ་ལས་ཐར་པར་འདོད་པ་དག་ལ་ཁྱེད་ཅག་སྡིག་པ་སྤོང་ཞིང་དགེ་བ་སྒྲུབ་ན་ཁོ་བོས་ཁྱེད་ཀྱི་འདོད་པ་སྒྲུབ་པ་དང༌། སྡུག་བསྔལ་བསལ་བར་བྱའི་དེ་ལྟ་མ་ཡིན་ན་མི་བྱེད་དོ་ཞེས་གཙིགས་འཛིན་ཅིང༌། བསྒོ་བ་ལྟར་མི་བྱེད་ན་རེ་ཞིག་བདེ་བ་སྒྲུབ་པ་དང་སྡུག་བསྔལ་སེལ་བའི་གྲོགས་མི་བྱེད་པ་ལྟར་སྟོན་པ་ལ་སོགས་པའི་སྒོ་ནས་ཀྱང་གཞན་དགེ་བ་ལ་སྦྱོར་བའོ། །གསུམ་པ་ནི་དེ་ལྟར་ཐབས་དུ་མས་དགེ་བ་ལ་བཅུག་ཀྱང་དགེ་བ་མི་སྒྲུབ་ན་ཁྲོས་པ་ལྟར་སྟོན་ཅིང༌། ཚིག་རྩུབ་པོ་འབྱིན་པ་ལ་སོགས་པའི་སྒོ་ནས་ཀྱང་སྡིག་པ་སྤོང་ཞིང་དགེ་བ་ལ་འཇུག་པར་བྱེད་དོ། ། ༼༤༤༢༽ བཞི་པ་ནི་རང་གི་བྲན་ལ་སོགས་པ་མི་དགེ་བ་བྱེད་པ་དག་ལ་མི་དགེ་བ་བྱེད་ན་ནོར་ཐམས་ཅད་དང་བྲལ་བར་བྱའོ་ཞེས་པ་ལ་སོགས་པ་བསྡིགས་པའི་སྒོ་ནས་ཀྱང་ནན་གྱིས་དགེ་བ་ལ་འགོད་པའོ། །ལྔ་པ་ནི་བྱང་ཆུབ་སེམས་དཔས་སེམས་ཅན་ལ་ཕན་བཏགས་ནས་སེམས་ཅན་བྱས་པ་གཟོ་བ་དག་ལན་དུ་ཕན་འདོགས་པར་འདོད་ན་ཁྱེད་ཀྱིས་མི་དགེ་བ་སྤངས་ཤིང་དགེ་བ་སྒྲུབ་ན་ཁོ་བོ་ལ་ཕན་ཆེན་པོ་བཏགས་པ་ཡིན་ནོ་ཞེས་ཐབས་དེས་དགེ་བ་ལེན་དུ་འཇུག་པའོ། །དྲུག་པ་ནི་དགའ་ལྡན་དུ་གནས་པ་དང༌།

འཛམ་བུའི་གླིང་དུ་རྒྱལ་རིགས་ལ་སོགས་པར་སྐྱེ་བ་དང༌། སངས་རྒྱས་ཏེ་ཆོས་ཀྱི་འཁོར་ལོ་བསྐོར་བ་ལ་སོགས་པའི་མཛད་པ་སྟེ། དེ་ནི་ཐབས་མཐར་ཐུག་པའོ། །འདི་དག་ནི་བྱང་ས་ལས་བྱུང་བའི་དོན་ཏེ་རྒྱས་པར་དེ་ཉིད་དུ་རྟོགས་པར་བྱའོ། །འདིར་དབྱེ་བ་དང་བྱེད་ལས་གཉིས་ལས། དབྱེ་བ་ནི་སངས་རྒྱས་ཀྱི་ཆོས་རྣམས་རྫོགས་པར་བྱེད་པའི་ཐབས་ནི་རྣམ་པར་མི་རྟོག་པའི་ཡེ་ཤེས་སོ། །སེམས་ཅན་རྣམས་ཡོངས་སུ་སྨིན་པར་བྱེད་པའི་ཐབས་ནི་བསྡུ་བའི་དངོས་པོ་བཞིའོ། །སངས་རྒྱས་མྱུར་དུ་ཐོབ་པར་བྱེད་པའི་ཐབས་ནི་དཀོན་མཆོག་གི་སྤྱན་སྔར་མཆོད་པ་སྔོན་དུ་བཏང་ནས་སྐྱབས་སུ་འགྲོ་བ་དང་བྱང་ཆུབ་ཀྱི་སེམས་མི་གཏོང་བ་རྟེན་གྱི་སྟོབས་དང༌། སྔར་བྱས་པའི་སྡིག་པ་ལ་འགྱོད་པ་དྲག་པོ་བྱེད་པ་སུན་འབྱིན་པའི་སྟོབས་དང༌། ཕྱིན་ཆད་གཏན་ནས་མི་བྱེད་པའི་བསམ་པས་སྡོམ་པ་སོར་ཆུད་པའམ་ཉེས་པ་ལས་སླར་ལྡོག་པའི་སྟོབས་དང༌། སྡིག་པའི་གཉེན་པོར་སྟོང་པ་ཉིད་དང༌། 

༼༤༤༣༽ བྱང་ཆུབ་ཀྱི་སེམས་སྒོམ་པ་ལ་སོགས་པ་དགེ་བ་ལ་འབད་པ་ནི་གཉེན་པོ་ཀུན་ཏུ་སྤྱོད་པའི་སྟོབས་ཏེ། དེ་ལྟར་སྟོབས་བཞིའི་སྒོ་ནས་སྡིག་པ་བཤགས་པ་དང༌། འཇིག་རྟེན་དང་འཇིག་རྟེན་ལས་འདས་པའི་དགེ་བ་ཐམས་ཅད་ལ་དགའ་བ་སྒོམ་པ་རྗེས་སུ་ཡི་རང་བ་དང༌། ཕྱོགས་བཅུའི་སངས་རྒྱས་ལ་སེམས་ཅན་གྱི་དོན་དུ་ཆོས་ཀྱི་འཁོར་ལོ་བསྐོར་བ་དང༌། མྱ་ངན་ལས་མི་འདའ་བར་གསོལ་བ་འདེབས་པ་དང༌། རང་དང་གཞན་གྱི་དུས་གསུམ་གྱི་དགེ་བ་ཐམས་ཅད་སེམས་ཅན་གྱི་དོན་དུ་བྱང་ཆུབ་ཏུ་བསྔོ་བའོ། །བྱ་བ་འགྲུབ་པ་ནི་ཏིང་ངེ་འཛིན་དང་གཟུངས་ཀྱི་སྒོ་རྣམས་ཏེ། དེ་དག་གིས་སེམས་ཅན་གྱི་དོན་སྒྲུབ་པའི་ཕྱིར་རོ། །ལམ་རྒྱུན་མི་གཅོད་པའི་ཐབས་ལ་མཁས་པ་ནི་མི་གནས་པའི་མྱ་ངན་ལས་འདས་པ་སྟེ། དེས་གཞན་དོན་རྒྱུན་མི་གཅོད་པའི་ཕྱིར་རོ། །བྱང་ཆུབ་སེམས་དཔའི་ས་ཀུན་ལ་ཐབས་ལྔ་པོ་འདི་ལ་མཁས་པ་ནི་ཐབས་གཞན་དང་མཚུངས་པ་མེད་པ་ཡིན་ནོ། །བྱེད་ལས་ནི་ཐབས་མཁས་དེ་ལ་བརྟེན་ནས་བྱང་ཆུབ་སེམས་དཔའ་དེ་དག་རང་གཞན་གྱི་དོན་ཀུན་སྒྲུབ་པར་བྱེད་དེ། དེ་ལྟར་ཐབས་ལ་མཁས་པ་ལ་ཞུགས་པའི་བྱང་ཆུབ་སེམས་དཔའ་ནི་གཟུངས་ཀྱི་སྟོབས་ཀྱིས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་གསུངས་པ་རྣམས་འཛིན་པས། དེའི་འོག་ཏུ་གཟུངས་སྟོན་ཏོ། །དེ་ལ་གཟུངས་ནི་དྲན་པ་དང་ཤེས་རབ་ཀྱི་ངོ་བོ་ཉིད་ཡིན་ལ། དེ་ཡང་བྱང་ས་ལས། ཚིག་ཚད་མེད་པ་མྱུར་དུ་འབད་མེད་དུ་འཛིན་ནུས་པའི་ཚིག་གི་གཟུངས་དང༌། ༼༤༤༤༽ དོན་ཚད་མེད་པ་མྱུར་དུ་འབད་མེད་དུ་འཛིན་ནུས་པ་དོན་གྱི་གཟུངས་དང༌། ནད་ལ་སོགས་པ་ཞི་བར་བྱེད་པའི་གསང་སྔགས་ཀྱི་ཚིག་བྱིན་གྱིས་རློབ་པའི་ཏིང་ངེ་འཛིན་ཐོབ་པ་གསང་སྔགས་ཀྱི་གཟུངས་དང༌། གསང་སྔགས་ཀྱི་ཚིག་འགའ་ཞིག་གི་དོན་ཡོངས་སུ་མ་གྲུབ་པར་གཞལ་བས་མོས་སྤྱོད་ཀྱི་སའི་བཟོད་པ་ཆེན་པོ་ལ་གནས་པར་འགྱུར་བ་བྱང་ཆུབ་སེམས་དཔའི་བཟོད་པ་ཐོབ་པར་བྱེད་པའི་གཟུངས་ཏེ་བཞི་བཤད་དོ། །འདིར་ནི་གཉིས་ལས།

དབྱེ་བ་ལ་རྣམ་སྨིན་ལ་བརྟེན་པ་ནི་འདི་ནས་ཚེ་སྔོན་གོམས་པའི་མཐུས་འདིར་ཚིག་དང་དོན་མང་པོ་ལན་གཅིག་ཙམ་གྱིས་འཛིན་ཅིང་མི་བརྗེད་པའི་ཤེས་རབ་དང་དྲན་པའོ། །ཐོས་པ་གོམས་པ་ལ་བརྟེན་པ་ནི་ཚེ་འདིར་མང་དུ་ཐོས་པའི་སྟོབས་ཀྱིས་ཚིག་དང་དོན་མང་པོ་ཤེས་ཤིང་མི་བརྗེད་པའི་ནུས་པ་ཐོབ་པ་དང༌། ཏིང་ངེ་འཛིན་ལ་བརྟེན་པ་ནི་སྒོམ་བྱུང་གི་ཤེས་རབ་ཀྱིས་ཚིག་དོན་རྟོགས་ཤིང་མི་བརྗེད་པའོ། །དེ་ལ་དང་པོ་གཉིས་ཆུང་ངུ་དང༌། གསུམ་པ་ནི་ཆེན་པོ་ཡིན་ལ། ཆེན་པོ་དེ་ལ་ཡང་རྣམ་པ་གསུམ་སྟེ། བློ་ལྡན་ས་ལ་མ་ཞུགས་པ་མོས་སྤྱོད་པ་རྣམས་ཀྱི་ནི་ཆུང་ངུ་དང༌། ས་ལ་ཞུགས་པ་ཡང་མ་དག་པའི་ས་བདུན་ལ་གནས་པ་རྣམས་ཀྱི་ནི་འབྲིང་པོ་སྟེ། དག་པའི་ས་གསུམ་ལ་གནས་པ་རྣམས་ཀྱི་གཟུངས་ནི་ཆེན་པོ་ཡིན་ནོ། །བྱེད་ལས་ནི། བྱང་ཆུབ་སེམས་དཔས་ཡང་དང་ཡང་དུ་གཟུངས་དེ་ལ་ཡང་དག་པར་བརྟེན་ནས་དུས་རྟག་ཏུ་དམ་པའི་ཆོས་དག་གཞན་ལ་རབ་ཏུ་སྟོན་ཅིང་རང་གིས་འཛིན་པར་བྱེད་པ་ཡིན་ནོ། །གཟུངས་ཐོབ་པའི་བྱང་ཆུབ་སེམས་དཔས་ ༼༤༤༥༽ སྨོན་ལམ་ཇི་ལྟར་བཏབ་པ་ལྟར་འགྲུབ་པས་དེའི་འོག་ཏུ་སྨོན་ལམ་སྟོན་ཏེ། དེ་ལ་ལྔ་ལས། ངོ་བོ་ནི་བརྟན་པ་རྣམས་ཀྱི་སྨོན་ལམ་ནི་ཡུལ་ལ་གཡོ་བའི་སེམས་པ་དོན་དུ་གཉེར་བྱ་ཐོབ་པར་འདོད་པའི་འདུན་པ་དང་བཅས་པའོ། །གཞི་ནི་བྱང་ཆུབ་སེམས་དཔའི་སྨོན་ལམ་དེ་ནི་ཡེ་ཤེས་ཐོབ་པར་འདོད་པས་བསྐུལ་བའོ། །ས་ནི་ས་རྣམས་ཀུན་ལ་སྟེ། །ཐམས་ཅད་ལ་ཅི་རིགས་པར་ཡོད་ཅིང༌། དེ་དག་ཀྱང་ཉན་རང་ལ་སོགས་པ་ལས་ཁྱད་པར་དུ་འཕགས་པས་མཉམ་པ་མེད་པར་འདོད་དོ། །དབྱེ་བ་ལ་གཉིས་ལས། འབྲས་བུའི་སྒོ་ནས་ཕྱེ་ན་སྨོན་ལམ་དེ་ནི་འདི་ཕྱིའི་དོན་ཐམས་ཅད་འགྲུབ་པའི་རྒྱུར་འགྱུར་བར་ཤེས་པར་བྱ་སྟེ། ལུས་ངག་གི་བྱ་བ་ལ་མ་ལྟོས་པར་སྨོན་ལམ་གྱི་སེམས་ཙམ་དེ་ལས་དོན་ཐམས་ཅད་འགྲུབ་པའི་ཕྱིར་རོ། །ཇི་ལྟར་ཞེ་ན། ཚེ་འདིར་ཡང་སྨོན་ལམ་གྱི་སེམས་ལས་མོད་ལ་སྟེ།

དེའི་འཇུག་ཐོགས་སུ་ཇི་ལྟར་སྨོན་པའི་འབྲས་བུ་འགྲུབ་སྟེ། མདོ་ལས། སྨོན་ལམ་གང་གིས་བྱང་ཆུབ་སེམས་དཔའ་སྨོན་ལམ་གྱི་སྟོབས་ཅན་རྣམས་རྣམ་པར་རྩེ་བ་དེའི་ལུས་བགྲང་བར་སླ་བ་མ་ཡིན་ནོ་ཞེས་རྒྱས་པར་འབྱུང་བ་བཞིན་ནོ། །དེ་བཞིན་དུ་སྨོན་ལམ་དེ་ནི་མ་འོངས་པའི་སྐྱེ་བ་རྣམས་སུ་ཡང་དོན་ཐམས་ཅད་སྒྲུབ་པར་བྱེད་དོ། །ས་མཚམས་ཀྱིས་ཕྱེ་ན་སྣ་ཚོགས་ནི་མོས་སྤྱོད་ཀྱི་དུས་ན་སྨོན་ལམ་སྣ་ཚོགས་པ་འདེབས་པའོ། །ཆེ་ཞེས་པ་ནི་ས་དང་པོའི་སྨོན་ལམ་ཆེན་པོ་བཅུའོ། །རྣམ་པར་དག་པ་ནི་ས་གཉིས་པ་ནས་བྱང་ཆུབ་ཀྱི་བར་དུ་གོང་ནས་གོང་ ༼༤༤༦༽ དུ་རྣམ་པར་དག་པའི་སྨོན་ལམ་ཞེས་བྱའོ། །བྱེད་ལས་ནི་བྱང་ཆུབ་སེམས་དཔའི་སྨོན་ལམ་དེ་ནི་རང་གཞན་གྱི་དོན་རབ་ཏུ་སྒྲུབ་པར་བྱེད་པ་ཡིན་ནོ། །དེ་ལྟར་གཟུངས་དང་སྨོན་ལམ་ཕུན་སུམ་ཚོགས་པ་ཐོབ་པ་དེ་སྒྲིབ་པ་ཐམས་ཅད་སྤངས་པའི་ཕྱིར་ཏིང་ངེ་འཛིན་གསུམ་སྒོམ་པར་བྱེད་ཅིང་ཆོས་ཀྱི་སྡོམ་བཞིས་ཕྱིན་ཅི་ལོག་བཞི་སྤོང་བར་བྱེད་པས་དེའི་འོག་ཏུ་ཏིང་ངེ་འཛིན་དང་ཆོས་ཀྱི་སྡོམ་སྟོན་ཏོ། །ཏིང་ངེ་འཛིན་ལ་བཞི་ལས། དམིགས་པ་ནི་སྟོང་པ་ཉིད་དང༌། སྨོན་པ་མེད་པ་དང་མཚན་མ་མེད་པའི་ཏིང་ངེ་འཛིན་གསུམ་གྱི་སྤྱོད་ཡུལ་ནི་གོ་རིམ་བཞིན་དུ་གང་ཟག་དང་ཆོས་ལ་བདག་མེད་པ་རྣམ་པ་གཉིས་པོ་དང༌། བདག་ཏུ་འཛིན་པའི་རྟེན་ཉེར་ལེན་གྱི་ཕུང་པོ་ལྔ་དང༌། རྟེན་དེ་རྟག་ཏུ་ཉེ་བར་ཞི་བ་སྟེ་ཉེར་ལེན་མེད་པར་གྱུར་པ་མྱ་ངན་ལས་འདས་པའོ། །དབྱེ་བ་ནི་གཟུང་བ་སྤྱོད་ཡུལ་གསུམ་པོ་དེ་དག་འཛིན་པའི་ཏིང་ངེ་འཛིན་གྱི་ངོ་བོ་ཡང་གསུམ་དུ་ཤེས་པར་བྱའོ། །རྣམ་པ་ནི་སྟོང་པ་ཉིད་ཀྱི་ཏིང་ངེ་འཛིན་ནི་བདག་གཉིས་སུ་རྣམ་པར་མི་རྟོག་པའོ། །སྨོན་པ་མེད་པ་ནི་བདག་ཏུ་འཛིན་པའི་རྟེན་ཉེར་ལེན་གྱི་ཕུང་པོ་ལ་རྒྱབ་ཀྱིས་ཕྱོགས་པ་སྟེ་དེ་ལ་མི་སྨོན་པའོ། །མཚན་མ་མེད་པ་ནི་དེའི་རྟེན་ཉེ་བར་ཞི་བ་དེ་ལ་རྟག་ཏུ་དགའ་བ་དང་མཚུངས་པར་ལྡན་པའོ། །དགོས་པ་ནི་བདག་མེད་གཉིས་ཡོངས་སུ་ཤེས་པར་བྱ་བ་དང༌།

བདག་འཛིན་གྱི་རྟེན་སྤང་བ་དང༌། རྟེན་ཉེ་བར་ཞི་བ་མངོན་སུམ་དུ་བྱ་བའི་ཕྱིར་གོ་རིམ་བཞིན་དུ་སྟོང་པ་ཉིད་ལ་སོགས་པའི་ཏིང་ངེ་འཛིན་རྣམས་དོན་རྣམ་པ་གསུམ་དུ་བསྟན་ཏོ། །དེ་ལྟར་རྣམ་ཐར་ ༼༤༤༧༽ སྒོ་གསུམ་སྒྲུབ་པ་ནི་བདག་གཞན་གྱི་ཕྱིན་ཅི་ལོག་བཞི་སྤོང་བས་དེའི་འོག་ཏུ་ཆོས་ཀྱི་སྡོམ་བཞི་སྟོན་ཏོ། །དེ་ལ་གསུམ་སྟེ། ཆོས་ཀྱི་སྡོམ་ཀྱི་དབྱེ་བ་དང༌། སོ་སོའི་མཚན་ཉིད་དང༌། སྐད་ཅིག་དང་བདག་མེད་ཁྱད་པར་དུ་སྒྲུབ་པའོ། །དང་པོ་ནི་སེམས་ཅན་རྣམས་ལ་ཕན་པ་བཞེད་པ་སངས་རྒྱས་རྣམས་ཀྱིས་སྨོན་པ་མེད་པའི་ཏིང་ངེ་འཛིན་གྱི་རྒྱུ་ཉིད་དུ་ཆོས་ཀྱི་སྡོམ་བཞིའི་ནང་ནས་འདུ་བྱེད་ཐམས་ཅད་མི་རྟག་གོ །ཟག་པ་དང་བཅས་པའི་འདུ་བྱེད་ཐམས་ཅད་སྡུག་བསྔལ་བའོ་ཞེས་པ་དང༌། སྟོང་པ་ཉིད་ཀྱི་ཏིང་ངེ་འཛིན་གྱི་རྒྱུར་ཆོས་ཐམས་ཅད་བདག་མེད་པའོ་ཞེས་པ་དང༌། མཚན་མ་མེད་པའི་ཏིང་ངེ་འཛིན་གྱི་རྒྱུར་མྱ་ངན་ལས་འདས་པ་ཞི་བའོ་ཞེས་བྱང་ཆུབ་སེམས་དཔའ་རྣམས་ལ་བཤད་དོ། །གཉིས་པ་ནི་བརྟན་པ་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་སྡོམ་བཞི་པོ་འདིའི་དོན་ནི་འདི་ལྟ་སྟེ། འདུས་བྱས་ཐམས་ཅད་མི་རྟག་གོ་ཞེས་བྱ་བའི་དོན་ནི་འདུས་བྱས་རྣམས་རྟག་འཛིན་ཅན་གྱི་བློས་ཇི་ལྟར་བརྟགས་པ་བཞིན་དུ་མི་འགྱུར་བར་རྟག་ཏུ་གནས་པ་མེད་པའི་དོན་ཡིན་ནོ། །ཟག་བཅས་སྡུག་བསྔལ་ལོ་ཞེས་བྱ་བ་ནི་ཡང་དག་པ་མ་ཡིན་པའི་རྣམ་པར་རྟོག་པ་ཁམས་གསུམ་པའི་སེམས་དང་སེམས་ལས་བྱུང་བ་གཞན་གྱི་དབང་གི་དོན་ཡིན་ནོ། །ཆོས་ཐམས་ཅད་བདག་མེད་དོ་ཞེས་བྱ་བ་ནི་ཀུན་ཏུ་རྟོག་པ་སྟེ་བྱིས་པས་ཀུན་ཏུ་བཏགས་པའི་བདག་མེད་པའི་དོན་ཡིན་ནོ། །ཁོ་ན་ཞེས་པའི་སྒྲས་ཀུན་བཏགས་པའི་བདག་ནི་མེད་ཀྱི་ཀུན་ཏུ་རྟོག་པ་ཙམ་ཞིག་ ༼༤༤༨༽ སྣང་ཙམ་དུ་ཡོད་པར་བསྟན་ཏོ། །མྱ་ངན་ལས་འདས་པ་ཞི་བའོ་ཞེས་བྱ་བ་ནི་རྣམ་པར་རྟོག་པ་གཞན་དབང་དེ་ཉེ་བར་ཞི་བའི་ཆོས་ཉིད་ཡོངས་གྲུབ་ཀྱི་དོན་ཡིན་ནོ། །གསུམ་པ་ལ་སྐད་ཅིག་མ་སྒྲུབ་པ་དང་བདག་མེད་སྒྲུབ་པ་གཉིས་ལས།

དང་པོ་ལ་གཉིས་ལས། ཕྱོགས་སྔ་མ་བརྗོད་པ་ནི་ཀུན་གྱིས་བཀུར་བའི་སྡེ་པ་གསུམ་ན་རེ་སྒྲ་དང་བློ་དང་མར་མེ་དང་འབབ་ཆུ་སྐད་ཅིག་མ་ཡིན་ཡང་འདུས་བྱས་གཞན་དག་འཇིག་པའི་རྒྱུ་འགའ་ཞིག་དང་ཕྲད་ནས་འཇིག་ཀྱང་སྐད་ཅིག་གིས་འཇིག་པ་མ་ཡིན་ནོ་ཞེས་ཟེར་ཏེ། གཞུང་ཐ་དད་པའི་རིམ་པ་བཀླག་པའི་འཁོར་ལོས་ལས། འཕགས་པ་ཀུན་གྱིས་བཀུར་བའི་སྡེ་པ་ས་སྒྲོགས་རིགས་ཀྱི་སྡེ་དང༌། བསྲུང་བའི་སྡེ་དང༌། གནས་མའི་བུའི་སྡེ་འདི་གསུམ་ཡང་མཐུན་ཏེ་གང་ཟག་ནི་ཕུང་པོ་རྣམས་ཀྱང་མ་ཡིན་ལ། ཕུང་པོ་རྣམས་ལས་ཐ་དད་པ་ཡང་མ་ཡིན་ནོ། །ཕུང་པོ་རྣམས་ནི་དུས་གཞན་ན་ཡང་བརྟན་པར་འདུག་གོ་ཞེས་ཟེར་རོ་ཞེས་བྱུང་ངོ༌། །དེ་བཀག་ནས་སྐད་ཅིག་མར་སྒྲུབ་པ་ལ་གསུམ་སྟེ། སྤྱིར་འདུ་བྱེད་ཐམས་ཅད་སྐད་ཅིག་མར་སྒྲུབ་པ་དང༌། ཁྱད་པར་དུ་ནང་དང༌། ཕྱིའི་འདུ་བྱེད་སྐད་ཅིག་མར་སྒྲུབ་པའོ། །དང་པོ་ནི་འོག་གི་འདུས་བྱས་སྐད་ཅིག་མ་ཞེས་པ་བླངས་ཏེ། འདུས་བྱས་རྒྱུན་ལྡན་ཐམས་ཅད་ཆོས་ཅན། སྐད་ཅིག་མ་ཡིན་ཏེ། སྐད་ཅིག་མ་མ་ཡིན་ན་རྒྱུན་གྱིས་འཇུག་པར་མི་རུང་བ་ལས་རྒྱུན་གྱིས་འཇུག་པའི་ཕྱིར་རོ། །རྒྱུན་ཞེས་བྱ་བ་ནི་སྐད་ཅིག་མ་དུ་མ་མཐུད་པ་ཡིན་ལ། དེ་ནི་སྐད་ཅིག་མ་མེད་པར་མི་འབྱུང་སྟེ། དཔེར་ན་ཕྲེང་བ་རེ་རེ་བ་མེད་པའི་ཕྲེང་ ༼༤༤༩༽ བ་བརྒྱ་བསྒྲིག་པ་མི་འབྱུང་བ་བཞིན་ནོ། །ཆོས་ཅན་གསལ་ཁ་མེད་པ་རྣམས་སྔར་དང་འདྲའོ། །སྐད་ཅིག་མ་མཐུད་པ་མེད་ཀྱང་དངོས་པོ་གཅིག་ཉིད་སྐྱེས་ནས་ཡུན་རིང་དུ་གནས་སོ་ཞེ་ན། སྐད་ཅིག་མཐུད་པའི་རྒྱུན་མེད་པར་རྟག་པ་མ་ཡིན་ཏེ། རྒྱུ་ལས་སྐྱེས་པའི་ཕྱིར་རོ། །སྐད་ཅིག་གིས་མི་འཇིག་པ་ཞིག་དུས་ཕྱིས་འཇིག་གོ་ཞེ་ན། ཕྱིས་རང་ཉིད་སྐད་ཅིག་གིས་མི་འཇིག་པར་སྐྱེད་བྱེད་དེས་འཇིག་པར་བྱེད་དམ་རྒྱུ་གཞན་གྱིས་འཇིག་པར་བྱེད། དང་པོ་ལྟར་ན་རང་སྐད་ཅིག་གིས་མི་འཇིག་པར་སྐྱེད་བྱེད་དེས་དུས་ཕྱིས་འགག་པར་སྐྱེད་པ་མ་ཡིན་ཏེ།

སྐད་ཅིག་གིས་མི་འཇིག་པར་སྐྱེ་བ་དང་འགག་པ་འགལ་བའི་ཕྱིར་རོ། །ཡང་དུས་རིང་མོར་མི་འཇིག་པར་གནས་པ་མ་ཡིན་ཏེ། བཅོམ་ལྡན་འདས་ཀྱིས་དགེ་སློང་དག་འདུ་བྱེད་ཐམས་ཅད་ནི་སྒྱུ་མ་ལྟ་བུ་སྐྱེ་ཞིང་འཇིག་པ་དུས་རེ་ཞིག་པ་ཡུན་ཐུང་ངུར་གནས་པ་ཞེས་པའི་ལུང་དང༌། རྣལ་འབྱོར་པ་རྣམས་ཀྱིས་འདུ་བྱེད་སྐད་ཅིག་མ་རེ་རེ་ལ་འགགས་པར་མཐོང་བ་དང་ཡང་འགལ་བའི་ཕྱིར་རོ། །ཡང་རང་གི་རྒྱུས་མི་འཇིག་པ་གནས་པ་མ་ཡིན་ཏེ། མཐར་རང་ཉིད་མི་གནས་པར་འཇིག་པའི་ཕྱིར་རོ། །རྒྱུ་གཞན་གྱིས་ཀྱང་མི་འཇིག་པར་བསྐྱེད་པ་མ་ཡིན་ཏེ། མི་འཇིག་པར་སྐྱེད་པའི་རྒྱུ་གཞན་མེད་པའི་ཕྱིར་རོ། །ཡང་སྐད་ཅིག་གིས་མི་འཇིག་པའི་དངོས་པོ་མེད་དེ། བཅོམ་ལྡན་འདས་ཀྱིས་འདུས་བྱས་ཀྱི་མཚན་ཉིད་མི་རྟག་པར་གསུངས་པ་དེ་འདུས་བྱས་ཀྱི་མཚན་ཉིད་ཕྱིན་ཅི་མ་ལོག་པར་ངེས་པའི་ཕྱིར་རོ། །གལ་ཏེ་ ༼༤༥༠༽ འདུས་བྱས་ཐམས་ཅད་སྐད་ཅིག་མ་ཡིན་ན་འདུས་བྱས་ཀྱི་རྒྱུན་ལ་སྔ་ཕྱི་གཅིག་ཏུ་འཛིན་པ་མི་འབྱུང་བར་འགྱུར་རོ་ཞེ་ན། སྐད་ཅིག་མ་ཡིན་ཡང་བྱིས་པ་འགའ་ཞིག་གིས་སྔ་ཕྱི་གཅིག་ཏུ་འཛིན་པ་སྲིད་དེ། སྐད་ཅིག་མ་ཡིན་ཡང་འདྲ་བའི་རྒྱུན་བར་མ་ཆད་པར་རྗེས་སུ་འཇུག་པའི་ཕྱིར། སྒྱུ་མ་མཁན་གྱི་སྒང་སྒོང་བཞིན་ནོ། །ཡང་སྐད་ཅིག་གིས་མི་འཇིག་པར་ཡོད་པ་མ་ཡིན་ཏེ། མཐར་འགག་པའི་ཕྱིར་རོ། །ཡང་སྐད་ཅིག་གིས་འགྱུར་བ་ཡིན་ཏེ། མཐར་རྒྱུན་མི་འདྲ་བར་ཡོངས་སུ་འགྱུར་བ་དམིགས་པའི་ཕྱིར་རོ། །ཁྱད་པར་དུ་རྟེན་བཅས་ཀྱི་དབང་པོ་གཟུགས་ཅན་ཆོས་ཅན། སྐད་ཅིག་མ་ཡིན་ཏེ། དབང་ཤེས་སྐད་ཅིག་མ་དེའི་རྒྱུ་ཉིད་ཡིན་པའི་ཕྱིར། ཡང་འདུས་བྱས་ཐམས་ཅད་ཆོས་ཅན། སྐད་ཅིག་མ་ཡིན་ཏེ། སེམས་སྐད་ཅིག་མའི་འབྲས་བུ་ཡིན་པའི་ཕྱིར། འབྲས་བུ་ཡིན་པ་ཅིའི་ཕྱིར་ཞེ་ན། དེ་དག་གི་ནང་ནས་དབང་པོ་གཟུགས་ཅན་རྣམས་ཆོས་ཅན། སེམས་ཀྱི་འབྲས་བུ་ཡིན་ཏེ། སེམས་ཀྱིས་ཟིན་པའི་ཕྱིར་དང༌།

སེམས་ཀྱིས་བདག་པོའི་རྐྱེན་བྱས་ནས་སྐྱེས་པའི་ཕྱིར་དང༌། བཅོམ་ལྡན་འདས་ཀྱིས་ཀྱང་རྣམ་པར་ཤེས་པའི་རྐྱེན་གྱིས་མིང་དང་གཟུགས་ཞེས་གསུངས་པའི་ཕྱིར་རོ། །ཡང་མ་ཟིན་པའི་གཟུགས་ཤིང་ལ་སོགས་པ་ཡང་ཆོས་ཅན། སེམས་ཀྱི་འབྲས་བུ་ཡིན་ཏེ། སེམས་དག་པ་སེམས་ལ་དབང་ཐོབ་པ་རྣམས་ཀྱིས་ཇི་ལྟར་འདོད་པ་ལྟར་འགྱུར་ཏེ། སེམས་ལ་དབང་ཐོབ་པ་རྣམས་ཀྱིས་ཤིང་གི་ཕུང་པོ་གསེར་དུ་མོས་ན་དེར་འགྱུར་ ༼༤༥༡༽ བའི་ཕྱིར་དང༌། སེམས་ཅན་གྱི་སེམས་དག་མ་དག་གི་རྗེས་སུ་འཇུག་པའི་ཕྱིར་དཔེར་ན། དངོས་པོ་གཅིག་ཉིད་མི་ལ་ཆུར་སྣང་ཞིང་ཡི་དྭགས་ལ་མི་གཙང་བར་སྣང་བའམ་སེམས་ཅན་གྱི་དབང་གིས་སྣོད་ཀྱི་འབྱོར་པ་འཕེལ་འགྲིབ་བྱེད་པ་བཞིན་ནོ། །ཁྱད་པར་དུ་ནང་གི་འདུ་བྱེད་རྣམས་སྐད་ཅིག་མར་སྒྲུབ་པ་ནི་དང་པོ་ཞེས་པ་ནས་གཟུགས་བརྙན་དུ་སྐྱེ་བའི་བར་ཆོས་ཅན་དུ་བཞག་ལ། རྒྱུ་དང་ཞེས་པ་ནས་སེམས་ཀྱི་རྗེས་སུ་འཇུག་པའི་ཕྱིར་གྱི་བར་རྟགས་སུ་བྱ་སྟེ། མའི་མངལ་དུ་ནུར་ནུར་པོ་དང་པོ་སྐྱེ་བ་ཆོས་ཅན། སྐད་ཅིག་མ་ཡིན་ཏེ། མེར་མེར་པོ་ལ་སོགས་པའི་དངོས་རྒྱུ་ལས་ཐ་དད་པའི་རྒྱུའི་ཁྱད་པར་ལས་སྐྱེས་པའི་ཕྱིར་རོ། །མེར་མེར་པོ་ལ་སོགས་པ་སྔ་མ་བས་ཕྱི་མ་ཇེ་བས་ཇེ་ཆེར་སྐྱེ་བ་ཆོས་ཅན། སྐད་ཅིག་མ་ཡིན་ཏེ། སྔ་མ་བས་ཕྱི་མ་བོངས་ཚད་ཀྱིས་ཁྱད་པར་ཆེར་གྱུར་པ་ཡིན་པའི་ཕྱིར་རོ། །ཟས་དང༌། གཉིད་དང༌། ཚངས་པར་སྤྱོད་པ་དང༌། སྙོམས་པར་འཇུག་པ་སྟེ་དབང་པོ་རྒྱས་པའི་རྒྱུ་བཞི་ལས་སྐྱེ་བ་ཆོས་ཅན། སྐད་ཅིག་མ་ཡིན་ནོ། །སྐད་ཅིག་མ་མ་ཡིན་ན་དེ་གོང་ནས་གོང་དུ་རྒྱས་པར་བྱེད་པའི་རྒྱུ་དེ་དོན་མེད་པར་འགྱུར་ཞིང༌། དེ་རྒྱས་པ་མི་རུང་བ་ལས་དེ་གོང་ནས་གོང་དུ་རྒྱས་པར་སྐྱེ་བའི་ཕྱིར་རོ། །མིག་ལ་སོགས་པ་མིག་ཤེས་ལ་སོགས་པའི་རྟེན་གྱི་དངོས་པོ་སྐྱེ་བ་ཆོས་ཅན། སྐད་ཅིག་མ་ཡིན་ནོ། །སྐད་ཅིག་མ་མ་ཡིན་ན་མིག་ཤེས་ལ་སོགས་སྐད་ཅིག་མའི་རྟེན་ཉིད་དུ་འགྱུར་མི་སྲིད་པ་ལས་མིག་ཤེས་ལ་སོགས་སྐད་ཅིག་མའི་རྟེན་ཡིན་པའི་ཕྱིར།

སེམས་ལ་ཆགས་པ་ལ་ ༼༤༥༢༽ སོགས་པ་སྐྱེས་པས་བཞིན་གྱི་ཁ་དོག་འགྱུར་བ་སྐྱེ་བ་ཆོས་ཅན། སྐད་ཅིག་མ་ཡིན་ཏེ། སྐད་ཅིག་གིས་མི་འཇིག་པར་གནས་པ་ལ་ཆགས་སོགས་ཀྱིས་ཁ་དོག་འགྱུར་བ་མི་སྲིད་པ་ལས་ཆགས་སོགས་ཀྱིས་ཁ་དོག་འགྱུར་བ་དེ་ཡིན་པའི་ཕྱིར་རོ། །བྱིས་པ་དང༌། ལང་ཚོ་དང༌། དར་ལ་བབ་པ་དང༌། རྒན་པོར་ཡོངས་སུ་སྨིན་པ་ཆོས་ཅན། སྐད་ཅིག་མ་ཡིན་ཏེ། དང་པོ་སྐད་ཅིག་གིས་མི་འཇིག་ན་མཐར་ཡང་མི་འདྲ་བར་མི་འགྱུར་བ་ལས་མི་འདྲ་བར་འགྱུར་བའི་ཕྱིར་རོ། །དམན་པ་ངན་འགྲོ་དང་ཁྱད་པར་དུ་འཕགས་པ་བདེ་འགྲོར་སྐྱེ་བ་ཆོས་ཅན། སྐད་ཅིག་མ་ཡིན་ཏེ། རྟག་པ་ལ་ཁ་དོག་དང་གནས་སྐབས་འགྱུར་མི་སྲིད་པ་དེ་བཞིན་དུ་རྟག་པ་ལ་བདེ་འགྲོ་དང་ངན་འགྲོའི་ལས་ཀྱི་བག་ཆགས་རིམ་གྱིས་ཇེ་ཆེར་འཇུག་པ་མི་སྲིད་པ་ལས་དམན་པ་ངན་འགྲོ་དང་ཁྱད་པར་དུ་འཕགས་པ་བདེ་འགྲོར་སྐྱེ་བར་འགྱུར་བའི་ལས་ཀྱི་བག་ཆགས་འཕེལ་ནས་སྐྱེ་བའི་ཕྱིར་རོ། །འོད་གསལ་བ་འཕྲུལ་དགའ་ཡན་ཆད་ཀྱི་རང་གི་དགོས་པར་རང་ངམ་གཞན་གྱི་སེམས་ཙམ་ལ་རག་ལས་པ་དེ་དག་ཆོས་ཅན། སྐད་ཅིག་མ་ཡིན་ཏེ། འོད་གསལ་བ་དེ་སེམས་ལ་རག་ལས་པའི་ཕྱིར་རོ། །འོད་མི་གསལ་བ་མི་ནས་དགའ་ལྡན་གྱི་བར་གྱི་དཔལ་འབྱོར་གྱི་ཁྱད་པར་ཆོས་ཅན། སྐད་ཅིག་མ་ཡིན་ཏེ། འོད་མི་གསལ་བ་གང་ཞིག་ཐ་མར་འགྱུར་བ་ཡིན་པའི་ཕྱིར་རོ། །ཡུལ་འགའ་ཞིག་ན་ཡོད་པའི་དངོས་པོའི་རྒྱུན་ཡུལ་གཞན་དུ་འགྲོ་བ་ཆོས་ཅན། སྐད་ཅིག་མ་ཡིན་ཏེ། རྟག་པ་ཡུལ་གཞན་དུ་འགྲོ་བ་མེད་ཅིང་དེ་ནི་ཡུལ་གཞན་དུ་འགྲོ་བ་དེ་ཡིན་པའི་ཕྱིར་རོ། །སྐྱེ་བ་ཕྱི་མ་ 

༼༤༥༣༽ ལེན་པའི་ལས་ཀྱི་ས་བོན་དང་བཅས་པར་སྐྱེ་བ་ཆོས་ཅན། སྐད་ཅིག་མ་ཡིན་ཏེ། སྐད་ཅིག་མ་མ་ཡིན་པ་ལ་ས་བོན་གྱི་རྒྱུན་གནས་པར་མི་རུང་བ་ལས་ས་བོན་གྱི་རྒྱུན་གནས་པའི་ཕྱིར་རོ། །ཡང་སྲིད་སྐྱེད་པའི་ས་བོན་མེད་པའི་ངོ་བོ་དགྲ་བཅོམ་ཐ་མའི་ཕུང་པོ་ཆོས་ཅན། སྐད་ཅིག་མ་ཡིན་ཏེ། རྟག་པ་ལ་སྔར་ས་བོན་དང་བཅས་པ་ལས་སྐད་ཅིག་མ་ཐ་མ་ལ་ས་བོན་མེད་པར་འགྱུར་བ་ཉིད་མི་སྲིད་པ་ལས་འདི་ནི་སྔར་ས་བོན་དང་བཅས་པ་ལས་ཕྱིས་ས་བོན་མེད་པར་གྱུར་པ་དེ་ཡིན་པའི་ཕྱིར་རོ། །ཏིང་ངེ་འཛིན་གྱི་དབང་གིས་མེ་ཆུ་ལ་སོགས་པའི་གཟུགས་བརྙན་དུ་སྣང་བ་ཆོས་ཅན། སྐད་ཅིག་མ་ཡིན་ཏེ། སེམས་ཀྱི་རྗེས་སུ་འཇུག་པའི་ཕྱིར་རོ། །ཁྱད་པར་དུ་ཕྱིའི་འདུ་བྱེད་རྣམས་སྐད་ཅིག་མར་སྒྲུབ་པ་ལ་འབྱུང་བ་ཆེན་པོ་རྣམས་དང༌། ཁ་དོག དྲི། རོ། རེག་བྱ། སྒྲ། ཆོས་ཀྱི་སྐྱེ་མཆེད་པའི་གཟུགས་ཏེ་དོན་རྣམ་པ་དྲུག་པོ་དེ་དག་སྐད་ཅིག་མ་ཉིད་དུ་བརྗོད་པར་བྱ་བ་ཡིན་པའི་རྒྱུ་མཚན་ནི་འདི་ལྟ་སྟེ། ཆུ་ནི་སྐམ་པ་དང་འཕེལ་བའི་ཕྱིར་དང༌། རླུང་ནི་རང་བཞིན་གྱིས་གཡོ་བ་དང་འཕེལ་བ་དང་འགྲིབ་པའི་ཕྱིར་རོ། །འབྱུང་བས་ནི་འཕེལ་འགྲིབ་བྱེད་པའི་ཆུ་དང་རླུང་དེ་དང་འབྲེལ་བའི་ཕྱིར་དང༌། ཡང་སེམས་ཅན་གྱི་ལས་བཟང་ངན་གྱི་སྟོབས་ཀྱིས་བྱུང་བ་ལས་ཀྱིས་བྱས་པ་དང༌། རྟོག་རྩེས་བརྐོས་པ་ལྟ་བུ་གནོད་པས་བྱས་པ་དང༌། མེས་བསྲེགས་པ་ལྟ་བུ་འབྱུང་བས་བྱས་པ་དང༌། ལོ་མང་པོ་ལོན་པས་གྲོང་ཁྱེར་གོག་པ་ལྟ་བུ་དུས་ཀྱི་བྱས་པ་སྟེ་ཡོངས་སུ་འགྱུར་བ་བཞི་དམིགས་པའི་ཕྱིར་ ༼༤༥༤༽ རོ། །ཁ་དོག་དང་དྲི་དང་རོ་དང་རེག་བྱ་ནི་འབྱུང་བ་རྣམས་དང་འདྲ་བར་འཕེལ་འགྲིབ་ལ་སོགས་པ་བྱེད་པའི་ཕྱིར་འབྱུང་བ་དེ་དག་དང་འདྲ་བར་མི་རྟག་གོ །ཡང་མེ་ནི་བུད་ཤིང་ལ་རག་ལས་ནས་འཇུག་པའི་ཕྱིར་མི་རྟག་གོ །སྒྲ་ཡང་ཇེ་བས་ཇེ་ཆེར་འགྱུར་བ་དམིགས་པའི་ཕྱིར་མི་རྟག་གོ །ཆོས་ཀྱི་སྐྱེ་མཆེད་པའི་གཟུགས་ནི་སེམས་ཀྱི་རྗེས་སུ་འཇུག་པའི་ཕྱིར་སྐད་ཅིག་མ་ཡིན་ནོ། །ཡང་བུམ་པ་ལ་སོགས་པ་འདི་དག་མི་རྟག་པ་ཡིན་ལ་སྐད་ཅིག་མ་མ་ཡིན་པ་ཅིའི་ཕྱིར་ཞེས་ཁོང་ལ་དྲིས་པས་སྐད་ཅིག་གིས་འཇིག་པར་མི་རྟོགས་པའི་ཕྱིར་རོ་ཞེ་ན།

འོ་ན་ཁྱེད་རང་སྐད་ཅིག་མར་འདོད་པའི་མར་མེ་ཡང་རླུང་ལ་སོགས་པས་མ་བསྐྱོད་པ་ན་སྐད་ཅིག་གིས་འཇིག་པར་མི་རྟོགས་པའི་ཕྱིར་སྐད་ཅིག་མར་མི་འགྱུར་རོ་ཞེས་བྱ་བ་ལ་སོགས་པའི་རིགས་པས་ཀྱང་འདུ་བྱེད་ཐམས་ཅད་སྐད་ཅིག་མར་འགྲུབ་བོ། །གཉིས་པ་ལ། ཕྱོགས་སྔ་མ་ནི་སྔར་གྱི་སྡེ་པ་གསུམ་པོ་དེ་དག་ཕུང་པོ་ལས་དེ་ཉིད་དང་གཞན་དུ་བརྗོད་དུ་མེད་པའི་གང་ཟག་གི་བདག་རྫས་སུ་གྲུབ་པར་འདོད་དོ། །དེ་བཀག་ནས་བདག་མེད་སྒྲུབ་པ་ལ་གསུམ་སྟེ། བསྒྲུབ་བྱ། སྒྲུབ་བྱེད། ལུང་འགལ་སྤོང་བའོ། །དང་པོ་ནི་གང་ཟག་ནི་བློ་འཁྲུལ་བས་བཏགས་པར་ཡོད་པ་ཉིད་དུ་བརྗོད་པར་བྱའི་རྟག་གཅིག་རང་དབང་ཅན་གྱི་རྫས་སུ་ཡོད་པ་མ་ཡིན་ནོ། །ཅིའི་ཕྱིར་ཞེ་ན། གཉིས་པ་ལ་གཉིས་ཏེ། རིགས་པ་དང༌། ལུང་གི་སྒྲུབ་བྱེད་དོ། །དང་པོ་ལ་གཉིས་ཏེ། བཏགས་ཡོད་དུ་སྒྲུབ་པ་དང༌། རྫས་ཡོད་ཡིན་པ་དགག་པའོ། །དང་པོ་ལ་ ༼༤༥༥༽ གཉིས་ཏེ། རྫས་སུ་མ་གྲུབ་པ་དང༌། གཅིག་དང་ཐ་དད་དུ་མ་གྲུབ་པའོ། །དང་པོ་ནི་གང་ཟག་ཆོས་ཅན། རྫས་སུ་བདེན་པ་མེད་དེ། རྫས་སུ་བདེན་པ་མི་དམིགས་པའི་ཕྱིར་རོ། །དེ་མ་གྲུབ་སྟེ། བདག་ཏུ་སྨྲ་བ་རྣམས་ཀྱིས་གང་ཟག་གོ་སྙམ་དུ་དམིགས་སོ་ཞེ་ན། གང་ཟག་གི་བདག་ཏུ་འཛིན་པའི་བློ་དེ་ཆོས་ཅན། གང་ཟག་གི་བདག་བདེན་པ་རྟོགས་པའི་བློ་མ་ཡིན་ཏེ། ཕྱིན་ཅི་ལོག་ཡིན་པའི་ཕྱིར་ཏེ། མདོ་ལས། བདག་མེད་པ་ལ་བདག་གོ་སྙམ་དུ་ཕྱིན་ཅི་ལོག་གོ་ཞེས་གསུངས་པ་ལྟར་རོ། །དེ་མ་གྲུབ་བོ་ཞེ་ན། གང་ཟག་ལ་བདག་ཏུ་འཛིན་པའི་བློ་དེ་ཆོས་ཅན། ཕྱིན་ཅི་ལོག་ཡིན་ཏེ། ཀུན་ནས་ཉོན་མོངས་པ་ཡིན་པའི་ཕྱིར་དང༌། འདོད་ཆགས་ལ་སོགས་པའི་ཉོན་མོངས་པའི་རྒྱུ་ཡིན་པའི་ཕྱིར་ཏེ། ཉེས་པའི་རྣམ་པ་ཇི་སྙེད་པ། །འཇིགས་ཚོགས་ལྟ་ལས་བྱུང་གྱུར་ཏེ། །ཞེས་པ་ལྟར་རོ། །གཉིས་པ་ནི་ཡང་གང་ཟག་ཏུ་གདགས་པའི་གཞི་ཕུང་པོ་དང་གང་ཟག་གཅིག་གམ་ཐ་དད་ཅེ་ན། ཕུང་པོ་དེ་ལས་གང་ཟག་འདི་གཅིག་དང་གཞན་དུ་བརྗོད་པར་བྱ་བ་མིན་ཏེ།

གཅིག་དང་གཞན་དུ་བརྗོད་ན་ཉེས་པ་གཉིས་ཡོད་པའི་ཕྱིར། གཉིས་པོ་གང་ཞེ་ན། ཕུང་པོ་དང་གང་ཟག་གི་བདག་རྫས་གཅིག་ཡིན་ན་ཕུང་པོ་བདག་ཏུ་གྲུབ་པར་ཐལ་བ་དང༌། གང་ཟག་གི་བདག་དེ་ཡང་རྫས་ཉིད་དུ་གྲུབ་པར་ཐལ་བར་འགྱུར་བའི་ཕྱིར་རོ། །ཕུང་པོ་དང་གང་ཟག་གི་བདག་རྫས་གཞན་རེ་རེ་ཡིན་ན་ཡང་གང་ཟག་གི་བདག་རྫས་སུ་ཡོད་པར་འགྱུར་རོ། །གཉིས་པ་ལ་གསུམ་སྟེ། བརྗོད་དུ་མེད་པ་དང༌། ༼༤༥༦༽ བྱེད་པ་པོ་དང༌། བྱ་བ་དེ་དག་གཞན་གྱི་རྟེན་དུ་གྱུར་པའི་བདག་དགག་པའོ། །དང་པོ་ལ་གཉིས་ཏེ། དོན་མི་འཐད་པ་དང༌། དཔེ་མ་གྲུབ་པའོ། །དང་པོ་ནི་གལ་ཏེ་གང་ཟག་གི་བདག་རྫས་སུ་ཡོད་ཅིང་ཕུང་པོ་ལས་གཅིག་དང་གཞན་དུ་བརྗོད་པར་བྱ་བ་མིན་པར་འདོད་ན་དེའི་དགོས་པ་སྟེ་རྒྱུ་མཚན་ཡང་ཁྱོད་ཀྱིས་བརྗོད་དགོས་སོ། །དེ་ཅིའི་ཕྱིར་ན་གང་ཟག་གི་བདག་དང་ཕུང་པོ་གཅིག་དང་གཞན་དུ་བརྗོད་པར་བྱ་བ་མིན་པ་དེའི་དགོས་པ་སྟེ། རྒྱུ་མཚན་མེད་པར་ཁྱོད་ཀྱིས་དེ་གཉིས་གཅིག་དང་གཞན་དུ་བརྗོད་དུ་མེད་པ་ཡིན་ནོ་ཞེས་སྨྲ་བར་མི་རིགས་པས་སོ། །གཉིས་པ་ནི་འོན་ཏེ་བུད་ཤིང་ལས་མེ་གཅིག་དང་གཞན་དུ་བརྗོད་དུ་མེད་པ་བཞིན་དུ་བདག་ཀྱང་ཕུང་པོ་ལས་དེ་ཉིད་དང་གཞན་གཉིས་སུ་བརྗོད་པར་བྱ་བ་མིན་ནོ་ཞེ་ན། དེ་ནི་མི་རུང་སྟེ། བུད་ཤིང་ནི་ས་ལ་སོགས་པའི་ཁམས་ཡིན་ལ། མེ་ནི་མེའི་ཁམས་ཡིན་པས་མཚན་ཉིད་ཐ་དད་པའི་ཕྱིར་དང༌། འཇིག་རྟེན་ན་ཡང་མེ་མེད་པའི་བུད་ཤིང་དང་བུད་ཤིང་མེད་པའི་མེ་ཡང་མཐོང་བའི་ཕྱིར་དང༌། བསྟན་བཅོས་ནས་ཀྱང་སངས་རྒྱས་ཀྱིས་བུད་ཤིང་དང་མེ་གཅིག་དང་གཞན་དུ་བརྗོད་དུ་མེད་པར་ནམ་ཡང་མ་གསུངས་པས་མི་རིགས་སོ། །བུད་ཤིང་མེད་པའི་མེ་ཇི་ལྟ་བུ་ཞེ་ན། མེ་ལྕེ་ཆད་ནས་བར་སྣང་ལ་འགྲོ་བ་དམིགས་པའི་ཕྱིར་རོ། །དེའི་ཚེ་རླུང་ཉིད་བུད་ཤིང་ཡིན་ནོ་ཞེ་ན། འོ་ན་དེ་གཉིས་ཐ་དད་པར་གྲུབ་སྟེ། འབྱུང་བ་ཐ་དད་པ་ཡིན་པའི་ཕྱིར་རོ། །གཉིས་པ་ལ་གསུམ་སྟེ།

གནོད་བྱེད་ཡོད་པ་དང༌། སྒྲུབ་བྱེད་མེད་པ་དང༌། ༼༤༥༧༽ སངས་རྒྱས་ཀྱི་ཡེ་ཤེས་དང་འགལ་བའོ། །དང་པོ་ནི་མཐོང་བ་པོ་དང༌། བྱེད་པ་པོ་དང༌། ཟ་བ་པོ་དང༌། ཤེས་པ་པོ་དང༌། གྲོལ་བ་པོ་ལ་སོགས་པའི་བདག་གཅིག་ཡོད་དོ་ཞེ་ན། དེ་ལྟ་བུའི་བདག་དེ་རྣམ་ཤེས་སྐྱེད་པར་བྱེད་པ་རྐྱེན་གྱི་ངོ་བོ་ཡོད་དམ། དེ་ལ་དབང་སྒྱུར་བར་བྱེད་པ་བདག་པོར་ཡོད། རྐྱེན་གྱི་ངོ་བོར་ཡོད་དོ་ཞེ་ན། བདག་དེ་ཆོས་ཅན། རྣམ་ཤེས་ཀྱི་རྐྱེན་མ་ཡིན་པར་ཐལ། རྣམ་ཤེས་སྐྱེད་པ་ལ་དོན་མེད་པའི་ཕྱིར། མ་གྲུབ་བོ་ཞེ་ན། རྣམ་ཤེས་སྐྱེད་པ་ལ་དོན་མེད་པར་ཐལ། དེ་མེད་ཀྱང་དབང་པོ་དང་ཡུལ་གཉིས་རྣམ་ཤེས་ཀྱི་ཉེར་ལེན་དང་ཚོགས་པ་ཡོད་ན་རྣམ་ཤེས་སྐྱེ་བའི་ཕྱིར་རོ། །བདག་པོ་ཡིན་ནོ་ཞེ་ན། རྣམ་ཤེས་ཆོས་ཅན། བདེ་བའི་གནས་སྐབས་མི་རྟག་པར་མི་འགྱུར་ཞིང་མི་འདོད་པ་སྡུག་བསྔལ་འབྱུང་བར་མི་བྱེད་པར་འགྱུར་ཏེ། བདག་གིས་ཇི་ལྟར་འདོད་པ་ལྟར་བསྐྱེད་པའི་ཕྱིར་རོ། །རྒྱུ་མཚན་གཉིས་པོ་དེའི་ཕྱིར་བདག་དེ་ལྟ་བ་པོ་ནས་གྲོལ་བ་པོའི་བར་དུ་མི་འགྱུར་རོ། །གཉིས་པ་ནི་ཡང་གང་ཟག་གི་བདག་ཡོད་ན་མིག་ལ་སོགས་པའི་བྱེད་ལས་ལྟ་བ་ལ་སོགས་པ་དང་མཚན་ཉིད་གཟུགས་དང་བ་ལ་སོགས་པ་ཡིན་པ་ལྟར་བདག་དེའི་བྱེད་ལས་དང་མཚན་ཉིད་འདི་ལྟར་ཡིན་ཞེས་སྒྲུབ་དགོས་ཏེ། དེ་ནི་མ་གྲུབ་པས་བདག་རྫས་སུ་མེད་དོ། །གསུམ་པ་ནི་བདག་ཆོས་ཅན། རྫས་སུ་མེད་པར་ཐལ། སངས་རྒྱས་ཀྱིས་མ་གཟིགས་པའི་ཕྱིར་རོ། །མ་གྲུབ་བོ་ཞེ་ན། དེ་ལྟར་ན་སངས་རྒྱས་ཀྱིས་ཟབ་མོ་དང༌། ཐུན་མོང་མ་ཡིན་པ་དང༌། འཇིག་རྟེན་ལས་ ༼༤༥༨༽ འདས་པར་མངོན་པར་རྫོགས་པར་བྱང་ཆུབ་པ་གསུམ་ལ་གནོད་དེ། བདག་ཡོད་པར་རྟོགས་ན་ཟབ་མོ་སྟོང་པ་ཉིད་རྟོགས་པར་མི་འགྱུར་ཞིང་མུ་སྟེགས་པ་དང་ཐུན་མོང་དུ་འགྱུར་ལ། འཇིག་རྟེན་པ་དང་རྟོགས་པ་མཐུན་པར་འགྱུར་བའི་ཕྱིར་རོ། །གསུམ་པ་ལ་བསྟན་བཤད་གཉིས་ལས། དང་པོ་ནི་བདག་དེ་མཐོང་བ་པོ་ལ་སོགས་པ་ཡིན་ན་ལྟ་བ་ལ་སོགས་པ་བྱེད་པ་དང་བཅས་པ་ཡིན་ནམ་བྱེད་པ་མེད་པ་ཡིན།

བྱེད་པ་དང་བཅས་པ་ཡིན་ན་བྱེད་པ་དེ་རང་བྱུང་གློ་བུར་པ་རྒྱུ་མེད་ཡིན་ནམ། གང་ཟག་གི་རྐྱེན་ལས་བྱུང་བ་ཞིག་ཡིན། དང་པོ་ལྟར་ན་ཉེས་པ་གསུམ་གསུམ་ཡོད་པའི་ཕྱིར་ལྟ་བ་ལ་སོགས་པ་ལ་བདག་དེའི་བྱེད་པ་རང་བྱུང་མིན་ཞིང༌། བྱེད་པ་གང་ཟག་དེའི་རྐྱེན་ཅན་ཡང་མ་ཡིན་ནོ། །བྱེད་པ་མེད་པ་ཡིན་ན་ལྟ་བ་པོ་ལ་སོགས་པ་མ་ཡིན་པར་འགྱུར་ཏེ། ལྟ་བ་ལ་སོགས་པའི་བྱེད་པ་མེད་པ་ཡིན་པའི་ཕྱིར་རོ། །ཉེས་པ་གསུམ་པོ་གང་ཞེ་ན། གཉིས་པ་ལ་གཉིས་ཏེ། རྒྱུ་མེད་དང༌། བདག་གི་རྒྱུ་ཅན་དགག་པའོ། །དང་པོ་ནི་ལྟ་བ་ལ་སོགས་པ་ལས་མཐོང་བ་ལ་སོགས་པར་འགྱུར་བའི་བྱེད་པ་དེ་གློ་བུར་པ་རྒྱུ་མེད་ཡིན་ན་འོ་ན་གང་ཟག་བྱེད་པ་པོ་མ་ཡིན་པས་ན། མཐོང་བ་པོ་ལ་སོགས་པ་མིན་པར་འགྱུར་བ་དང༌། གློ་བུར་བ་ཡིན་ན་རྟག་པར་འགྱུར་བ་ལས་བྱེད་པ་མི་རྟག་པའི་ཕྱིར་དང༌། བྱེད་པ་རྟག་པ་ཡིན་ན་མཐོང་བ་ལ་སོགས་པ་ཐམས་ཅད་ཅིག་ཅར་དུས་རྟག་ཏུ་འཇུག་པར་འགྱུར་བ་སྟེ། ཉེས་པ་གསུམ་པོ་དེའི་ཕྱིར་ལྟ་བ་ལ་སོགས་པའི་བྱེད་པ་ནི་རང་བྱུང་ཉིད་དུ་མི་འགྱུར་རོ། །གཉིས་པ་ནི་ཡང་གང་ ༼༤༥༩༽ ཟག་གི་བདག་དེ་བྱེད་པའི་རྐྱེན་ཡིན་ན་གནས་པའམ་ཞིག་པའམ་གཉིས་ཀ་བའི་གང་ཟག་གཅིག་བྱེད་པའི་རྐྱེན་ཡིན་ཞེས་བརྟགས་ན་གནས་པ་ནི་རྐྱེན་དུ་མི་འཐད་དེ། རྟག་ཏུ་གནས་པ་དེ་རྐྱེན་ཡིན་ན་བྱེད་པ་དེ་ནམ་ཡང་མེད་པར་མི་འགྱུར་བ་ལས་བྱེད་པ་དེ་རང་ཉིད་མ་སྐྱེས་པའི་སྔ་ན་མེད་པའི་ཕྱིར་དང༌། གང་ཟག་ཞིག་པ་ཞིག་བྱེད་པའི་རྐྱེན་ཡིན་ན་གང་ཟག་མི་རྟག་པར་འགྱུར་བ་དང༌། གནས་ཞིག་གཉིས་ཀ་བ་ཡང་རྐྱེན་དུ་མི་རུང་སྟེ་གནས་པ་དང་ཞིག་པའི་ཕྱོགས་གཉིས་ཀ་ཡིན་པའི་ཕུང་པོ་གསུམ་པ་མི་སྲིད་པའི་ཕྱིར་རོ། །གཉིས་པ་ལུང་གི་སྒྲུབ་བྱེད་ནི་དེ་ལྟར་རིགས་པའི་སྒོ་ནས་བདག་མེད་པར་བསྒྲུབས་ནས་ད་ནི་བདག་མེད་པར་ལུང་གིས་སྒྲུབ་པའི་ཚུལ་འདི་ལྟར་ཆོས་རྣམས་ཐམས་ཅད་ནི་བདག་མེད་པ་ཡིན་ཏེ།

མདོ་ལས། ཆོས་ཐམས་ཅད་ནི་བདག་མེད་པའོ་ཞེས་གསུངས་ཤིང༌། ཡང་དོན་དམ་པར་སྟོང་པ་ཉིད་ལས་ནི་ལས་ཀྱང་ཡོད་ལས་ཀྱི་རྣམ་པར་སྨིན་པ་ཡང་ཡོད་ཀྱི་ཆོས་སུ་བརྡར་བཏགས་པ་མ་གཏོགས་པ་གང་ཞིག་ཕུང་པོ་འདི་དག་འདོར་ཞིང་ཕུང་པོ་གཞན་ཉིད་མཚམས་སྦྱོར་བར་བྱེད་པའི་བྱེད་པ་པོ་ནི་མ་དམིགས་སོ་ཞེས་གསུངས་ལ། བདག་ཏུ་དམིགས་པ་ནི་ཉེས་པར་བཤད་པ་ཁོ་ན་ཡིན་ཏེ་གནས་ལྔ་པའི་མདོ་ལས། བདག་ཏུ་དམིགས་པ་ལ་ཉེས་པ་ལྔ་སྟེ། བདག་ཏུ་ལྟ་བ་དང་སྲོག་ཏུ་ལྟ་བར་འགྱུར། མུ་སྟེགས་ཅན་རྣམས་དང་ཁྱད་པར་མེད་པར་འགྱུར། ལམ་གོལ་བར་ཞུགས་པར་འགྱུར། སྟོང་པ་ཉིད་ལ་ཡང་འདིའི་སེམས་འཇུག་པར་མི་ ༼༤༦༠༽ འགྱུར། དད་པར་མི་འགྱུར། ཡང་དག་པར་གནས་པར་མི་འགྱུར། མོས་པར་མི་འགྱུར། འདིའི་འཕགས་པའི་ཆོས་རྣམས་ཀྱང་རྣམ་པར་བྱང་བར་མི་འགྱུར་ཞེས་གསུངས་པའི་ཕྱིར་རོ། །གསུམ་པ་ལུང་འགལ་སྤང་བ་ལ་གཉིས་ཏེ། གང་ཟག་གསུངས་པའི་དགོངས་པ་དང༌། སྒྲ་ཇི་བཞིན་པ་དགག་པའོ། །དང་པོ་ནི་འོ་ན་གང་ཟག་རྫས་སུ་མེད་ན་ཁུར་ཁྱེར་བའི་གང་ཟག་དང་དད་པའི་རྗེས་སུ་འབྲང་པའི་གང་ཟག་ཅེས་པ་ལ་སོགས་པ་ཅིའི་ཕྱིར་གསུངས་ཤེ་ན། ཉོན་མོངས་པ་འདོད་ཆགས་ལ་སོགས་པ་དང་ལྡན་པའི་གནས་སྐབས་ཀྱི་ཕུང་པོའི་ཐ་སྙད་ཤེས་པར་བྱ་བའི་ཕྱིར། མདོ་ལས་ཁུར་ཁྱེར་བ་ནི་ཀུན་ནས་ཉོན་མོངས་པའོ་ཞེས་ཀུན་ནས་ཉོན་མོངས་པ་ཅན་གྱི་གནས་སྐབས་ལ་ཁུར་ཁྱེར་བའི་གང་ཟག་ཅེས་གསུངས་པ་དང༌། རྣམ་བྱང་གི་ལམ་དང་ལྡན་པའི་གནས་སྐབས་ཀྱི་ཕུང་པོའི་ཐ་སྙད་ཤེས་པར་བྱ་བའི་ཕྱིར་ཁུར་དོར་བ་ནི་རྣམ་པར་བྱང་བའོ་ཞེས་གསུངས་ཤིང༌། ཡང་གཅིག་ཏུ་མི་དགེ་བ་བྱེད་པ་ལ་ཉོན་མོངས་ཅན་ཡིན་པར་གཅོད་པ་དང༌། གཅིག་ཏུ་རྣམ་བྱང་གི་ལས་བྱེད་པ་ལ་རྣམ་པར་བྱང་བ་ཡིན་ནོ་ཞེས་གཅོད་པའི་བྱེ་བྲག་ཤེས་པར་བྱ་བའི་ཕྱིར་ཡང་ཁུར་ཁྱེར་བ་ལ་སོགས་པའི་གང་ཟག་གི་ཐ་སྙད་གསུངས་སོ། །ཡང་ཉོན་མོངས་པ་དང་རྣམ་བྱང་གི་ཐ་སྙད་འཇུག་པའི་ཡུལ་ཤེས་པར་བྱ་བའི་ཕྱིར་དང༌།

ཡང་ཉོན་མོངས་དང་རྣམ་བྱང་གི་ཕུང་པོའི་རྒྱུན་གྱི་བྱེ་བྲག་ཀྱང་ཤེས་པར་བྱ་བའི་ཕྱིར། ཉོན་མོངས་པ་དེ་གཏན་དུ་ལྡན་པའི་ཕུང་པོའི་རྒྱུན་ལ་རིགས་ཆད་པའི་གང་ཟག་གམ་མཐོང་ལམ་ལ་གནས་ ༼༤༦༡༽ པའི་ཕུང་པོའི་རྒྱུན་ལ་དད་པའི་རྗེས་སུ་འབྲང་བའི་གང་ཟག་ཅེས་བྱ་བ་ལ་སོགས་པ་གང་ཟག་གི་ཐ་སྙད་ཀྱིས་ཉེ་བར་བཏགས་ནས་བསྟན་ནོ། །གཉིས་པ་ནི་དེས་ན་གང་ཟག་གམ་བདག་ཅེས་གསུངས་པ་དེ་དག་གང་ཟག་གི་བདག་ཡོད་པར་རྟོགས་པར་བྱ་བའི་ཕྱིར་དུ་གསུངས་པ་ནི་མ་ཡིན་ཏེ། འདི་ལྟར་བདག་ཏུ་ལྟ་བ་བསྐྱེད་པའི་ཕྱིར་ནི་གང་ཟག་གདགས་མི་དགོས་ཏེ། བདག་ཏུ་ལྟ་བ་དང་པོར་སྐྱེས་ཟིན་པའི་ཕྱིར་རོ། །དེ་གོམས་པར་བྱ་བའི་ཕྱིར་ཡང་མ་ཡིན་ཏེ། དེ་ནི་འཁོར་བ་ཐོག་མ་མེད་པའི་དུས་ནས་གོམས་པའི་ཕྱིར་རོ། །ཡང་བདག་ཏུ་ལྟ་བས་ཐར་པ་ཐོབ་པར་འགྱུར་བས་དེའི་དོན་དུ་གང་ཟག་བཤད་པ་ཡིན་ནོ་ཞེ་ན། གང་ཟག་གི་བདག་ཏུ་ལྟ་བ་ཡོད་པས་ཐར་པ་ཡིན་ན་སོ་སོའི་སྐྱེ་བོ་ཐམས་ཅད་འབད་མེད་དུ་ཐར་བར་འགྱུར་ཞིང༌། འཕགས་པ་རྣམས་ལ་ཐར་པ་མེད་པར་འགྱུར་བས་དེས་ན་བདག་མེད་རྟོགས་པས་ཐར་པར་འགྱུར་རོ། །གཉིས་པ་མཇུག་བསྡུས་པས་ཆེ་བ་བསྟན་པ་ནི། དེ་ལྟར་ངོ་ཚ་ཤེས་པ་ལ་སོགས་པའི་ཡོན་ཏན་དེ་དག་དང་རྟག་ཏུ་ལྡན་པའི་བྱང་ཆུབ་སེམས་དཔའ་ནི་ཤེས་རབ་ཀྱིས་བདག་ཉིད་ཀྱི་དོན་ཡང་མི་འདོར་ལ་སྙིང་རྗེས་གཞན་གྱི་དོན་ཡང་སྒྲུབ་པར་བྱེད་པ་ཡིན་ནོ། །བྱང་ཆུབ་ཀྱི་ཕྱོགས་དང་མཐུན་པའི་སྐབས་བཤད་ཟིན་ཏོ།། །།དེ་ལྟར་བྱང་ཆུབ་སེམས་དཔའི་བསླབ་པའི་དམིགས་པ་དང༌། རྣམ་པ་དང༌། ངོ་བོ་ཉིད་ཀྱི་ཁྱད་པར་གྱི་སྒོ་ནས་བསླབ་པའི་ལམ་ཐམས་ཅད་བསྟན་ནས་དེ་ལ་སློབ་པ་རྣམས་ནི་སྒྲུབ་པ་དང་རབ་ཏུ་བསྔགས་པའི་ཡོན་ཏན་དང་ ༼༤༦༢༽ ལྡན་པར་འགྱུར་བས་དེའི་འོག་ཏུ་དོན་བཞི་པོ་དེ་ཉིད་ཉམས་སུ་བླང་བའི་ཡོན་ཏན་གྱི་ལེའུ་སྟོན་ཏོ། །དེ་ལ་གཉིས་ཏེ། སྒྲུབ་པ་དང༌། ཕན་ཡོན་གྱི་ཡོན་ཏན་ནོ། །དང་པོ་ལ་གཉིས་ཏེ།

དོན་གཉིས་ཕུན་སུམ་ཚོགས་པ་དང༌། བསམ་སྦྱོར་ཕུན་སུམ་ཚོགས་པའོ། །དང་པོ་ལ་གཉིས་ཏེ། རང་དོན་དང༌། གཞན་དོན་ནོ། །དང་པོ་ལ་གཉིས་ཏེ། ངོ་མཚར་ཆེ་བ་དང༌། མི་ཆེ་བའོ། །དང་པོ་ལ་གཉིས་ལས། རྒྱུ་ངོ་མཚར་ཆེ་བ་ནི་སྦྱིན་པ་ལ་རང་གི་ལུས་གཏོང་བ་དང༌། ཚུལ་ཁྲིམས་ལ་སྡོམ་པའི་ཕྱིར་ཕུན་སུམ་ཚོགས་པ་ཡོངས་སུ་གཏོང་བ་དང༌། བཟོད་པའི་ནང་ནས་ཉམ་ཆུང་རྣམས་ཀྱིས་གནོད་པ་ཆེན་པོ་བྱས་པ་ལ་ཡང་བཟོད་པ་དང༌། བརྩོན་འགྲུས་ཀྱི་ནང་ནས་ལུས་དང་སྲོག་ལ་མི་ལྟ་བར་བརྩོན་འགྲུས་རྩོམ་པ་དང༌། བསམ་གཏན་གྱི་ནང་ནས་བསམ་གཏན་ཐོབ་ཀྱང་དེའི་བདེ་བ་ལ་རོ་མྱང་བ་མེད་པ་དང༌། ཤེས་རབ་ཀྱི་ནང་ནས་འཁོར་གསུམ་དུ་མི་རྟོག་པ་དེ་ངོ་མཚར་ཆེ་བར་འདོད་དོ། །འབྲས་བུ་ངོ་མཚར་ཆེ་བ་ནི། ས་དང་པོར་དེ་བཞིན་གཤེགས་པའི་རིགས་སུ་སྐྱེ་བ་དང༌། བརྒྱད་པར་ལུང་བསྟན་པ་དང༌། བཅུ་པར་དབང་བསྐུར་བ་དང༌། སངས་རྒྱས་ཀྱི་ས་ལ་བྱང་ཆུབ་རབ་ཏུ་ཐོབ་པ་ཡང་ངོ་མཚར་ཆེ་བ་ཡིན་པར་འདོད་དོ། །ངོ་མཚར་མི་ཆེ་བ་ནི་བྱང་ཆུབ་སེམས་དཔའ་འཕགས་པ་དེ་ལུས་དང་ལོངས་སྤྱོད་ཐམས་ཅད་ལ་འདོད་ཆགས་དང་བྲལ་བས་ན་སྦྱིན་པ་གཏོང་བ་ངོ་མཚར་མི་ཆེ་ལ། སྙིང་རྗེ་དང་ལྡན་པས་གཞན་ལ་གནོད་པ་སྤོང་བའི་ཚུལ་ཁྲིམས་དང༌། གནོད་ལན་མི་བྱེད་པའི་བཟོད་པ་ངོ་མཚར་མི་ 

༼༤༦༣༽ ཆེ་བའོ། །ས་བརྒྱད་པར་སྒོམ་པ་མཆོག་རྣམ་པར་མི་རྟོག་པའི་ཡེ་ཤེས་ལ་དབང་བ་ཐོབ་པས་མངོན་པར་འདུ་བྱེད་པ་མེད་ཅིང་རྣམ་པར་མི་རྟོག་པའི་བརྩོན་འགྲུས་ལ་སོགས་པ་གསུམ་ལ་སྦྱོར་བ་ངོ་མཚར་མི་ཆེའོ། །རང་གཞན་ཐམས་ཅད་ལ་སེམས་མཉམ་པ་ཐོབ་པའི་ཕྱིར་ན་གཞན་དོན་དུ་ཕར་ཕྱིན་དྲུག་པོ་དེ་དག་ལ་སྦྱོར་བ་ངོ་མཚར་ཆེ་བ་མ་ཡིན་ནོ། །གཉིས་པ་ལ་གསུམ་སྟེ། སྦྱོར་བ་སེམས་སྙོམས་པ། དངོས་གཞི་ཕན་འདོགས་པ། རྗེས་ལན་དུ་དགེ་བ་འདོད་པའོ། །དང་པོ་ལ་གཉིས་ལས། ཡུལ་སེམས་ཅན་ལ་སེམས་སྙོམས་པ་ནི་ཇི་ལྟར་བློ་ལྡན་བྱང་ཆུབ་སེམས་དཔའ་སེམས་ཅན་ཐམས་ཅད་ལ་རབ་ཏུ་བྱམས་པར་གྱུར་བ་ལྟར་སེམས་ཅན་རྣམས་ནི་བདག་ཉིད་དང་ཆུང་མ་དང་བུ་དང་གཉེན་དང་བཤེས་རྣམས་ལ་ཡང་དེ་ལྟར་བྱམས་པ་མིན་ནོ། །ལམ་ཕ་རོལ་ཏུ་ཕྱིན་པ་ལ་སེམས་སྙོམས་པ་ནི་གོ་རིམ་བཞིན་དུ་ཕྱོགས་མི་འབྱེད་པར་སུ་དོན་དུ་གཉེར་བ་ལ་སྟེར་བ་དང༌། དུས་རྟག་ཏུ་ཚུལ་ཁྲིམས་ཕྲ་རབ་ཙམ་ཡང་མ་ཉམས་པ་དང༌། ཡུལ་དང་དུས་དང་སེམས་ཅན་ཀུན་ལ་བྱེ་བྲག་མེད་པར་བཟོད་པ་དང༌། རང་གཞན་དང་དགེ་བ་ཐམས་ཅད་ཀྱི་ཕྱིར་བརྩོན་འགྲུས་རྩོམ་པ་དང༌། ཉོན་མོངས་ཅན་དང་ཉམས་པ་ཆ་མཐུན་མ་ཡིན་པས་བསམ་གཏན་དགེ་བ་དང་ཤེས་རབ་ཀྱིས་འཁོར་གསུམ་དུ་རྣམ་པར་མི་རྟོག་པ་ཉིད་ཀྱི་ཕྱིར་བྱང་ཆུབ་སེམས་དཔའ་ཕ་རོལ་ཏུ་ཕྱིན་པ་དྲུག་པོ་དེ་དག་ལ་དེ་ལྟར་སེམས་མཉམ་པར་ཤེས་པར་བྱའོ། །གཉིས་པ་ལ་གཉིས་ཏེ། སྤྱིར་བསྟན་པ་དང༌། ཆོས་མཐུན་ ༼༤༦༤༽ གྱིས་རྒྱས་པར་བཤད་པའོ། །དང་པོ་ནི་ཕར་ཕྱིན་དྲུག་གིས་གོ་རིམ་བཞིན་དུ་གདུལ་བྱ་རྣམས་ཆོས་ཀྱི་སྣོད་ཉིད་དུ་བྱེད་པ་དང༌། ཚུལ་ཁྲིམས་དག་ལ་འགོད་པ་དང༌། གཞན་གྱིས་གནོད་པ་བྱས་པ་དག་བཟོད་པ་དང༌། གདུལ་བྱའི་དོན་བྱེད་པར་འགྲོ་བ་དང༌། རྫུ་འཕྲུལ་ལ་སོགས་པའི་སྒོ་ནས་གཞན་དག་བསྟན་པ་ལ་འཛུད་པ་དང༌། གཞན་གྱི་ཐེ་ཚོམ་ཐམས་ཅད་གཅོད་པར་བྱེད་པ་ནི་བློ་ལྡན་རྣམས་ཀྱི་སེམས་ཅན་ལ་ཕན་འདོགས་པ་ཉིད་དུ་འདོད་པ་ཡིན་ནོ། །གཉིས་པ་ལ་བདུན་ལས།

མ་དང་འདྲ་བ་ནི་མས་བུ་ཁོང་དུ་འཛིན་པ་ལྟར་བྱང་སེམས་གང་དག་རྟག་ཏུ་སེམས་ཅན་ཐམས་ཅད་ལ་བསམ་པ་མཉམ་པས་སེམས་ཅན་རྣམས་རྗེས་སུ་འཛིན་པ་དང་སྐྱེད་པར་བྱེད་པ་ལྟར་འཕགས་པའི་ས་ལ་གནས་པར་བསྐྱེད་པ་དང༌། ནུ་ཞོ་བསྣུན་པ་དང༌། མར་གྱིས་གསོ་བ་དང་གོས་ལ་སོགས་པས་སྐྱེད་སྲིང་བ་ལྟར་དགེ་བ་འཕེལ་བར་བྱེད་པ་དང༌། ངམ་གྲོག་ལ་སོགས་པ་ལས་བསྲུང་བ་ལྟར་ཉེས་བྱས་ལས་བསྲུང་བ་དང༌། སྨྲ་བ་སློབ་པ་ལྟར་རིག་པའི་གནས་ལྔ་ལ་ཐོས་པ་བྱང་བར་བྱེད་པ་སྟེ། ལས་ལྔ་པོ་དེ་དག་གིས་རྒྱལ་སྲས་རྣམས་སེམས་ཅན་ཐམས་ཅད་ཀྱི་མ་དང་འདྲ་བ་ཡིན་ནོ། །ཕ་དང་འདྲ་བ་ནི་ཕས་བུའི་ས་བོན་འདེབས་པ་ལྟར་སེམས་ཅན་རྣམས་ལ་འཕགས་པའི་ལུས་ཀྱི་ས་བོན་དུ་གྱུར་པའི་དད་པ་སྐྱེད་པར་བྱེད་པ་དང༌། བཟོ་ལ་སོགས་པ་རང་གི་བྱ་བ་སློབ་པ་ལྟར་ལྷག་པའི་ཚུལ་ཁྲིམས་ལ་སོགས་པ་བསླབ་པ་གསུམ་ལ་སློབ་ཏུ་འཇུག་པ་དང༌། ཐབ་རིར་བབ་པའི་ཆུང་མ་ལེན་པ་ལྟར་ ༼༤༦༥༽ རྣམ་པར་གྲོལ་བའི་བདེ་བ་ལ་སྦྱོར་བ་དང༌། བཤེས་གཉེན་ལ་འདོམས་པ་ལྟར་དེ་དག་གི་དོན་དུ་སངས་རྒྱས་ལ་གསོལ་བ་འདེབས་པ་དང༌། བུ་ལོན་མེད་པར་བྱེད་པ་ལྟར་དེ་དག་གི་སྒྲིབ་པ་སྤོང་བར་བྱེད་དོ། །རྩ་ལག་དང་འདྲ་བ་ནི་རྩ་ལག་གིས་རང་གི་རྩ་ལག་ལ་ཐོས་ན་གནོད་པའི་གཏམ་གསང་བ་ལྟར་ཟབ་མོ་བསྟན་པར་མི་འོས་པའི་སེམས་ཅན་རྣམས་ལ་ཟབ་མོ་གསང་བར་བྱེད་པ་དང༌། སྤྱོད་ལམ་ངན་པ་ལ་སྨོད་པ་ལྟར་བསླབ་པ་ཉམས་པ་ལ་སྨོད་པ་དང༌། སྤྱོད་ལམ་བཟང་པོ་ལ་བསྔགས་པ་ལྟར་བསླབ་པ་ཕུན་སུམ་ཚོགས་པ་ལ་བསྔགས་པ་དང༌། བྱ་བ་རྣམས་ལ་གྲོགས་ཀྱི་ངོར་འགྲོ་བ་ལྟར་ལམ་གྱི་གདམས་ངག་སྦྱིན་པར་བྱེད་པ་དང༌། ཉམ་ང་བའི་གནས་ལས་ཟློག་པར་བྱེད་པ་ལྟར་བདུད་ཀྱི་ལས་རྣམས་སྦྲོན་པ་སྟེ་ངོ་ཤེས་པར་བྱེད་དོ། །གྲོགས་པོ་དང་འདྲ་བ་ནི་གྲོགས་པོ་བཟང་པོ་ཕན་བདེའི་ཐབས་ལ་མ་འཁྲུལ་བ་ལྟར་ཀུན་ནས་ཉོན་མོངས་པ་དང་རྣམ་བྱང་གི་སྤང་བླང་ལ་བྱང་ཆུབ་སེམས་དཔའ་གང་དག་རང་གི་བློ་མ་འཁྲུལ་པ་དང༌།

བདེ་བ་ཉེ་བར་སྒྲུབ་པ་ལྟར་འཇིག་རྟེན་པའི་ཕུན་སུམ་ཚོགས་པ་ཟད་པར་སྦྱིན་པ་དང༌། ཕན་པ་ཉེ་བར་སྒྲུབ་པ་ལྟར་འཇིག་རྟེན་ལས་འདས་པའི་ཕུན་སུམ་ཚོགས་པ་མ་ལུས་པར་སྦྱིན་པ་དང༌། ཕྲ་མས་མི་ཕྱེད་པ་ལྟར་གཞན་དོན་ལ་སྐྱོ་བ་མེད་པས་ཐེག་དམན་གྱི་སེམས་ཀྱིས་མི་ཕྱེད་པ་དང༌། ཕན་བདེ་འདོད་པ་ལྟར་རྟག་ཏུ་ཕྱི་མར་ཕན་པ་དང་ཚེ་འདིར་བདེ་བར་འདོད་པའོ། །བྲན་དང་འདྲ་བ་ནི་བྲན་བཟང་པོ་རྗེ་བོའི་ལས་ལ་ལྡང་ ༼༤༦༦༽ བ་ཡང་བ་ལྟར་བྱང་ཆུབ་སེམས་དཔའ་གང་དག་སེམས་ཅན་སྨིན་པར་བྱ་བའི་ཐབས་ལ་རྟག་ཏུ་བརྩོན་པ་དང་ལྡན་པ་དང༌། བྱ་བ་རྣམས་ལ་མི་སླུ་བ་ལྟར་འཁོར་བ་ལས་ཡང་དག་པར་ངེས་པར་འབྱུང་བའི་གཏམ་སྨྲ་བ་དང༌། སྤྱོ་བ་དང་བརྡེག་པ་ལ་སོགས་བཟོད་པ་ལྟར་ལོག་པར་སྒྲུབ་པ་རྣམས་ལ་བཟོད་པ་དང༌། དགོས་པ་ཐམས་ཅད་བྱེད་པ་ལྟར་འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་གཉིས་སྦྱིན་པ་དང༌། བྱ་བ་ལ་མཁས་ཤིང་བྱེད་ཐབས་ཤེས་པ་ལྟར་མངོན་མཐོ་དང་ངེས་ལེགས་དེའི་ཐབས་ལ་མཁས་པའོ། །སློབ་དཔོན་དང་འདྲ་བ་ནི་སློབ་དཔོན་རང་ཉིད་ལེགས་པར་བསླབས་པ་ལྟར་བྱང་ཆུབ་སེམས་དཔའ་ས་བརྒྱད་པར་མི་སྐྱེ་བའི་ཆོས་ལ་བཟོད་པ་ཐོབ་པར་འདོད་པ་དང༌། རང་གིས་ཤེས་པ་ཐམས་ཅད་སློབ་པ་ལྟར་ཐེག་པ་གསུམ་པོ་ཐམས་ཅད་སྟོན་པ་དང༌། མྱུར་དུ་སློབ་པ་ལྟར་ཞི་གནས་དང་ལྷག་མཐོང་གི་རྣལ་འབྱོར་མྱུར་དུ་གྲུབ་པར་སྦྱོར་བ་དང༌། བཞིན་མཛེས་ཤིང་དེས་པ་ལྟར་བཞིན་མཛེས་ཤིང་ཕན་བཏགས་པའི་ལན་དུ་ཕན་འདོགས་པ་དང༌། ཟང་ཟིང་ལ་མི་ལྟ་བ་ལྟར་རྣམ་པར་སྨིན་པ་ལ་མི་ལྟ་བའོ། །མཁན་པོ་དང་འདྲ་བ་ནི་མཁན་པོས་རང་གི་མཁན་བུ་དེ་དང་པོར་རབ་ཏུ་འབྱིན་པ་ལྟར་སེམས་ཅན་གྱི་དོན་ལ་བརྩོན་པས་ཚོགས་རྣམས་རྫོགས་པར་བྱེད་པ་དང༌། དེ་ནས་བསྙེན་པར་རྫོགས་པར་བྱེད་པ་ལྟར་ཚོགས་བསགས་པ་རྣམས་སྒྲིབ་པ་ལས་མྱུར་དུ་གྲོལ་བར་བྱེད་པ་དང༌། ཉེས་པ་སྤང་བ་ལ་རྗེས་སུ་སྟོན་པ་ལྟར་མི་མཐུན་ཕྱོགས་རྣམས་སྤོང་དུ་འཇུག་པར་

༼༤༦༧༽ བྱེད་པ་དང༌། ཟང་ཟིང་གིས་སྡུད་པ་ལྟར་འཇིག་རྟེན་གྱི་ཕུན་སུམ་ཚོགས་པ་ལ་སྦྱོར་བ་དང༌། ཆོས་ཀྱིས་སྡུད་པ་ལྟར་འཇིག་རྟེན་ལས་འདས་པའི་ཕུན་སུམ་ཚོགས་པ་སྣ་ཚོགས་པ་ལ་སྦྱོར་བའོ། །གསུམ་པ་ལན་དུ་དགེ་བ་འདོད་པ་ནི་ལོངས་སྤྱོད་རྣམས་ལ་མ་ཆགས་པར་སྦྱིན་པ་དང༌། ཚུལ་ཁྲིམས་ཉམས་པ་མེད་པ་དང༌། ཕན་འདོགས་པའི་བྱང་ཆུབ་སེམས་དཔའ་བཟོད་པ་ལ་དགའ་བར་ཤེས་ནས་བྱས་པ་གཟོ་བ་དང་ལྡན་པས་བཟོད་པ་ལ་འཇུག་པ་དང༌། སྒྲུབ་པ་ལ་སྦྱོར་བ་ནི་ཕྱི་མ་གསུམ་སྟེ། བརྩོན་འགྲུས་ཀྱིས་ལམ་ལ་སྤྲོ་བར་བྱས་ནས་བསམ་གཏན་དང་ཤེས་རབ་ཀྱིས་ཞི་གནས་དང་ལྷག་མཐོང་སྒྲུབ་པ་སྟེ། ཕ་རོལ་ཏུ་ཕྱིན་པ་དྲུག་པོ་ལ་ཚུལ་དེ་ལྟར་འཇུག་པའི་ལུས་ཅན་རྣམས་བྱང་ཆུབ་སེམས་དཔའ་རྣམས་ལ་དེ་བཞིན་དུ་ལན་དུ་ཕན་འདོགས་པ་ཡིན་ནོ། །བྱང་ས་ལས། རྣམ་པ་ལྔས་སེམས་ཅན་དག་བྱང་ཆུབ་སེམས་དཔའ་ཕན་འདོགས་པ་ལ་ལན་དུ་ཕན་འདོགས་པར་ཉེ་བར་གནས་པ་ཡིན་ཏེ། རྣམ་པ་ལྔ་གང་ཞེ་ན། བདག་ཉིད་ཡོན་ཏན་རྣམས་དང་ཡང་དག་པར་སྦྱོར་བ་དང༌། གཞན་གྱི་ཡོན་ཏན་བསྐྱེད་པ་ལ་བརྩོན་པ་དང༌། སེམས་ཅན་མགོན་མེད་པ་སྡུག་བསྔལ་བ་བཀྲེན་པ་རྟེན་མེད་པ་རྣམས་ལ་གཏོང་བར་བྱེད་པ་དང༌། དེ་བཞིན་གཤེགས་པ་རྣམས་ལ་མཆོད་པ་བྱེད་པ་དང༌། དེ་བཞིན་གཤེགས་པས་གསུངས་པའི་ཆོས་ཁ་ཏོན་དུ་བྱེད་པ་དང༌། འབྲིར་བཅུག་སྟེ་འཆང་ཞིང་དེས་མཆོད་པར་བྱེད་པའོ་ཞེས་བཤད་དོ། །གཉིས་པ་ལ། བསམ་པ་སྨོན་པ་དང༌། ༼༤༦༨༽ སྦྱོར་བ་ཆུད་མི་ཟ་བ་གཉིས་ལས། དང་པོ་ནི་ཕ་རོལ་ཏུ་ཕྱིན་པ་དྲུག་འཕེལ་བ་དང༌། དེ་དག་གི་མི་མཐུན་ཕྱོགས་ཉམས་པ་དང༌། སེམས་ཅན་རབ་ཏུ་སྨིན་པ་དང༌། ས་བཅུ་ལ་ཡོན་ཏན་གོང་ནས་གོང་དུ་ཁྱད་པར་དུ་འགྲོ་བ་དང༌། བླ་ན་མེད་པའི་བྱང་ཆུབ་སྟེ་གནས་ལྔ་པོ་དེ་ཐོབ་པར་འདོད་པའོ། །བྱང་ས་ལས། ལྔ་པོ་འདི་དག་ནི་བྱང་ཆུབ་སེམས་དཔས་རྟག་ཏུ་སྨོན་པར་བྱ་བ་ཡིན་ཏེ། ལྔ་གང་ཞེ་ན། སངས་རྒྱས་འབྱུང་བ་མཉེས་པར་བྱ་བ་དང༌།

སངས་རྒྱས་དེ་དག་ཉིད་ལས་ཕ་རོལ་ཏུ་ཕྱིན་པ་དྲུག་དང་བྱང་ཆུབ་སེམས་དཔའི་སྡེ་སྣོད་མཉན་པ་དང༌། རྣམ་པ་ཐམས་ཅད་དུ་སེམས་ཅན་ཡོངས་སུ་སྨིན་པར་བྱ་བའི་མཐུ་ཡོད་པ་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱ་བ་དང༌། བྱང་ཆུབ་མངོན་པར་རྫོགས་པར་སངས་རྒྱས་ནས་ཀྱང་ཉན་ཐོས་མཐུན་པར་འགྱུར་བའོ་ཞེས་བཤད་དོ། །གཉིས་པ་ནི་གདུལ་བྱ་རྣམས་ཆོས་ཟབ་ཅིང་རྒྱ་ཆེ་བ་ལ་འཇིགས་ཤིང་སྐྲག་པ་སྤང་བ་དང༌། དེ་དག་ལ་བྱང་ཆུབ་ཀྱི་སེམས་ཡང་དག་པར་བསྐྱེད་པ་དང༌། སེམས་བསྐྱེད་པ་རྣམས་ཀྱི་ཐེ་ཚོམ་གཅོད་པ་དང༌། ཕ་རོལ་ཏུ་ཕྱིན་པ་དྲུག སྒྲུབ་པའི་གདམས་ངག་སྟོན་པའི་སྒོ་ནས་རྒྱལ་སྲས་རྣམས་ཀྱི་གཞན་དོན་གྱི་སྦྱོར་བ་རྟག་ཏུ་ཆུད་མི་ཟ་བའོ། །ཕན་ཡོན་གྱི་ཡོན་ཏན་ལ་གཉིས་ཏེ། རང་དོན་དང༌། གཞན་དོན་ནོ། །དང་པོ་ལ་གསུམ་སྟེ། སྦྱོར་བ་དང༌། འབྲས་བུ་དང༌། རྒྱུའི་ཡོན་ཏན་ནོ། །དང་པོ་ལ་བཞི་ལས། ཡང་དག་པའི་སྦྱོར་བ་ནི་ལན་དང་རྣམ་པར་སྨིན་པ་ལ་རེ་བ་མེད་པའི་སྦྱིན་པ་དང༌། ཡང་སྲིད་ ༼༤༦༩༽ ཕྱི་མ་མི་འདོད་པའི་ཚུལ་ཁྲིམས་དང༌། གནོད་པ་དང་སྡུག་བསྔལ་ལ་སོགས་པ་ཐམས་ཅད་ལ་བཟོད་པ་དང༌། འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཀུན་འབྱུང་བའི་བརྩོན་འགྲུས་དང༌། བསམ་གཏན་གྱི་ཁྱད་པར་གཟུགས་མེད་ཀྱི་ཏིང་ངེ་འཛིན་མ་ཡིན་པ་དང༌། ཤེས་རབ་ཐབས་སྙིང་རྗེ་ཆེན་པོ་དང་ལྡན་པ་ནི་ཕ་རོལ་ཏུ་ཕྱིན་པ་དྲུག་པོ་ལ་བརྟན་པ་རྣམས་ཀྱི་ཡང་དག་པར་སྦྱོར་བ་ཡིན་ཏེ། དཀོན་མཆོག་བརྩེགས་པ་འོད་སྲུངས་ཀྱིས་ཞུས་པ་ལས། རྣམ་པར་སྨིན་པ་ལ་མི་རེ་བའི་སྦྱིན་པ་གཏོང་བ་དང༌། སྲིད་པའི་འགྲོ་བར་སྐྱེ་བ་ཐམས་ཅད་ལ་མི་གནས་པའི་ཚུལ་ཁྲིམས་དང༌། སེམས་ཅན་ཐམས་ཅད་ལ་ཞེ་འགྲས་པ་མེད་པའི་བཟོད་པ་དང༌། དགེ་བའི་རྩ་བ་ཐམས་ཅད་ཡང་དག་པར་སྒྲུབ་པའི་བརྩོན་འགྲུས་དང༌། གཟུགས་མེད་པའི་ཁམས་རྣམ་པར་བསལ་བའི་བསམ་གཏན་དང༌། བསྡུ་བའི་དངོས་པོ་བཞི་དང་ལྡན་པའི་ཐབས་ཀྱིས་ཡོངས་སུ་ཟིན་པའི་ཤེས་རབ་དང་ཞེས་གསུངས་པ་ལྟར་རོ། །ཉམས་པ་དང་ཁྱད་པར་དུ་འགྱུར་བའི་སྐལ་པ་ཅན་གྱི་ཆོས་ནི།

ལོངས་སྤྱོད་ལ་ཆགས་པ་དང༌། ཚུལ་ཁྲིམས་ཉམས་པ་དང་བཅས་པ་སྟེ་ཅེས་སུ་མི་འཛིན་པ་དང༌། ང་རྒྱལ་དང༌། འདོད་ཡོན་ལ་ཞེན་ནས་དགེ་བ་ལ་མི་སྦྱོར་བ་བསོད་ཉམས་དང༌། བསམ་གཏན་གྱི་བདེ་བ་ལ་རོ་མྱང་བ་དང༌། འཁོར་གསུམ་དུ་རྣམ་པར་རྟོག་པ་ནི་ཉམས་པའི་སྐལ་པ་ཅན་ཡིན་ལ། དེ་དག་གི་གཉེན་པོ་དྲུག་ལ་གནས་པའི་བྱང་ཆུབ་སེམས་དཔའ་རྣམས་ཀྱི་ཕར་ཕྱིན་རྣམས་ནི་དེ་དག་ལས་བཟློག་ ༼༤༧༠༽ པའི་ཕྱིར་ཁྱད་པར་དུ་འགྱུར་བའི་སྐལ་བ་ཅན་གྱི་ཆོས་སུ་ཤེས་པར་བྱའོ། །བྱང་ས་ལས། ལྔ་པོ་འདི་དག་ནི་བྱང་ཆུབ་སེམས་དཔའི་འབྲི་བ་དང་མཐུན་པའི་ཆོས་ཡིན་པར་རིག་པར་བྱ་སྟེ། ལྔ་གང་ཞེ་ན། ཆོས་དང་ཆོས་སྨྲ་བ་ལ་མ་གུས་པ་དང༌། བག་མེད་པ་དང༌། ལེ་ལོ་དང༌། ཉོན་མོངས་པ་ལ་བསྟེན་པ་དྭང་དུ་ལེན་པ་དང༌། ཉེས་པར་སྤྱོད་པ་ལ་བསྟེན་པ་དྭང་དུ་ལེན་པ་དང༌། དེ་ལས་གཞན་པའི་བྱང་ཆུབ་སེམས་དཔའ་རྣམས་ལ་དཔོག་པར་བྱེད་ཅིང་མངོན་པའི་ང་རྒྱལ་བྱེད་པ་དང༌། ཆོས་ལ་ཕྱིན་ཅི་ལོག་ཏུ་མངོན་པའི་ང་རྒྱལ་བྱེད་པའོ་ཞེས་བཤད་དོ། །བཅོས་མ་དང་ཡང་དག་གི་ཡོན་ཏན་རྣམ་པར་དབྱེ་བ་ནི་སྤྲུལ་པ་སྟེ། སྦྱིན་ནོ་སྙམ་པའི་བློ་མེད་བཞིན་དུ་སྦྱིན་པར་ཁས་ལེན་པ་དང༌། ཚུལ་ཁྲིམས་དང་ལྡན་པ་ལྟར་ཚུལ་འཆོས་པ་དང༌། བཞིན་གྱི་མཛེས་སྟོན་ཞིང་མི་ཁྲོ་བ་ལྟར་སྟོན་པ་དང༌། འཕྲལ་ལ་དགེ་བ་ལ་མྱུར་དུ་འཇུག་པ་ལྟར་སྟོན་པ་དང༌། ལུས་དང་ངག་གི་སྤྱོད་ལམ་ཞི་བ་དང་ལྡན་པའི་སྒོ་ནས་ཏིང་ངེ་འཛིན་ལ་གནས་པ་ལྟར་སྟོན་པ་དང༌། ཚིག་སྨྲ་བ་མཁས་པ་ཕུན་སུམ་ཚོགས་པའི་སྒོ་ནས་ཤེས་རབ་དང་ལྡན་པ་ལྟ་བུར་སྟོན་ལ་དོན་ལ་ཕར་ཕྱིན་དྲུག་པོ་དེ་དག་སྒྲུབ་པ་དང་བྲལ་བ་ནི་བྱང་ཆུབ་སེམས་དཔའ་རྣམ་དག་གི་ཡོན་ཏན་ཡང་དག་པ་མིན་པ་ཉིད་དུ་བཤད་དོ། །དེ་དག་ལས་བཟློག་པ་དོན་ལ་ཕ་རོལ་ཏུ་ཕྱིན་པ་དྲུག་ལ་རབ་ཏུ་སྦྱོར་བ་རྣམས་ཀྱི་སྦྱིན་སོགས་དེ་དག་ནི་ཡང་དག་པ་ཉིད་དུ་བཤད་དོ། །བྱང་ས་ལས། ལྔ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཡོན་ཏན་

༼༤༧༡༽ ལྟར་བཅོས་པའི་བྱང་ཆུབ་སེམས་དཔའི་སྐྱོན་ཡིན་པར་རིག་པར་བྱ་སྟེ། ལྔ་གང་ཞེ་ན། སེམས་ཅན་མ་རུངས་པ་ཚུལ་ཁྲིམས་འཆལ་པ་དག་ལ་གཞི་དེས་གནོད་པ་བྱེད་པ་དང༌། ཚུལ་འཆོས་ཤིང་སྤྱོད་ལམ་ཕུན་སུམ་ཚོགས་པར་བྱེད་པ་དང༌། འཇིག་རྟེན་རྒྱང་འཕེན་པའི་གསང་ཚིག་རྣམས་དང༌། མུ་སྟེགས་ཅན་གྱི་བསྟན་བཅོས་དང་ལྡན་པ་དག་གིས་ཤེས་ཀྱི་ཁེ་འཐོབ་ཅིང་མཁས་པའི་གྲངས་སུ་ཆུད་པར་བྱེད་པ་དང༌། ཁ་ན་མ་ཐོ་བ་དང་བཅས་པའི་སྦྱིན་པ་ལ་སོགས་པའི་དགེ་བ་ལ་ལྷག་པར་སྤྱོད་པ་དང༌། དམ་པའི་ཆོས་ལྟར་བཅོས་པ་རྣམས་ལ་སྲེད་ཅིང་སྟོན་ལ་རྣམ་པར་འཇོག་པའོ། །ལྔ་པོ་འདི་དག་ནི་བྱང་ཆུབ་སེམས་དཔའི་ཡང་དག་པའི་ཡོན་ཏན་དུ་རིག་པར་བྱ་སྟེ། ལྔ་གང་ཞེ་ན། སེམས་ཅན་མ་རུངས་པ་ཚུལ་ཁྲིམས་འཆལ་པ་རྣམས་ལ་ལྷག་པར་སྙིང་རྗེའི་སེམས་དང༌། རང་བཞིན་གྱི་སྤྱོད་ལམ་ཕུན་སུམ་ཚོགས་པ་དང༌། དེ་བཞིན་གཤེགས་པས་གསུངས་པའི་ལུང་ཁོང་དུ་ཆུད་པས་ཤེས་ཀྱི་ཁེ་འཐོབ་ཅིང་མཁས་པའི་གྲངས་སུ་ཆུད་པ་དང༌། ཁ་ན་མ་ཐོ་བ་མེད་པའི་སྦྱིན་པ་ལ་སོགས་པའི་དགེ་བ་བྱེད་པ་དང༌། དམ་པའི་ཆོས་སྟོན་ཅིང་དམ་པའི་ཆོས་ལྟར་བཅོས་པ་རྣམས་སྤོང་བའོ་ཞེས་བཤད་དོ། །འདུལ་བ་རྣམ་པར་ངེས་པ་ནི་བློ་ལྡན་དེ་དག་ས་ཀུན་ཏེ་ཐམས་ཅད་དུ་སྦྱིན་པ་ལ་སོགས་པ་དྲུག་ཉེ་བར་བསྒྲུབས་ཤིང་གཞན་དག་ཀྱང་དེ་དག་ལ་བཀོད་པ་སེམས་ཅན་རྣམས་ཀྱི་ཕར་ཕྱིན་དྲུག་གི་མི་མཐུན་ཕྱོགས་སེར་སྣ་ལ་སོགས་དྲུག་འདུལ་བར་བྱེད་དོ། །བྱང་ས་ ༼༤༧༢༽ ལས། བྱང་ཆུབ་སེམས་དཔའ་རྣམས་ནི་མདོར་ན་འདུལ་བའི་སྐྱེ་བོ་རྣམས་གནས་བཅུར་ལེགས་པ་ཁོ་ནར་འདུལ་བར་བྱེད་དེ། བཅུ་གང་ཞེ་ན། ཉེས་པར་སྤྱོད་པ་ལས་དབེན་པ་དང༌། འདོད་པ་ལས་དབེན་པ་དང༌། ཉེས་པར་མི་སྤྱོད་ཅིང་འབྱུང་བར་བྱེད་པ་དང༌། དབང་པོ་རྣམས་ཀྱི་སྒོ་བསྡམས་པ་དང༌། ཤེས་བཞིན་དུ་གནས་པ་དང༌། འདུ་འཛི་ལས་དབེན་པར་གནས་པ་དང༌། རབ་ཏུ་དབེན་པར་གྱུར་ནས་རྟོགས་པ་ངན་པ་ལས་དབེན་པ་དང༌།

སྒྲིབ་པ་ལས་དབེན་པ་དང༌། ཉོན་མོངས་པའི་ཀུན་ནས་དཀྲིས་པ་ལས་དབེན་པ་དང༌། ཉོན་མོངས་པའི་ཕྱོགས་ཀྱི་གནས་ངན་ལེན་ལས་དབེན་པའོ་ཞེས་སོ། །འབྲས་བུའི་ཡོན་ཏན་ལ་གཉིས་ལས། ལུང་བསྟན་པ་ནི་བློ་དང་ལྡན་པའི་ལུང་བསྟན་ལ་གཉིས་ཡོད་པ་ལས། གང་ཟག་གི་བྱེ་བྲག་གིས་ལུང་བསྟན་པ་གསུམ་སྟེ། རིགས་ལ་གནས་པ་དང༌། སེམས་བསྐྱེད་པ་འཁོར་དེར་འདུས་པ་མངོན་སུམ་དུ་ལུང་སྟོན་པ་དང༌། འཁོར་དེར་མ་འདུས་པ་མངོན་སུམ་མ་ཡིན་པར་ལུང་སྟོན་པའོ། །དུས་ཀྱི་བྱེ་བྲག་གིས་ཀྱང་གཉིས་ཏེ་དུས་འདི་ཙམ་ཞིག་ན་འཚང་རྒྱའོ་ཞེས་དུས་ཚད་ཡོད་པ་དང༌། མ་འོངས་པའི་དུས་ན་འཚང་རྒྱའོ་ཞེས་པ་ཙམ་ཚད་མེད་པའོ། །སངས་རྒྱས་འདི་ཞེས་བྱ་བར་འགྱུར་རོ་ཞེས་བྱང་ཆུབ་ཏུ་ལུང་སྟོན་པ་དང༌། སངས་རྒྱས་འདི་ཞེས་བྱ་བས་ལུང་སྟོན་པར་འགྱུར་རོ་ཞེས་ལུང་སྟོན་པར་ལུང་སྟོན་པ་དང༌། གཞན་ཡང་ལུང་སྟོན་པ་ཆེན་པོ་ནི་ས་བརྒྱད་པར་མི་སྐྱེ་བའི་ཆོས་ལ་བཟོད་པ་ཐོབ་པས་ལུང་བསྟན་ཡང་བདག་ ༼༤༧༣༽ ནི་སངས་རྒྱས་སུ་འགྱུར་རོ་སྙམ་པའི་ང་རྒྱལ་དང་མཚན་མའི་རྩོལ་བ་སྤང་བ་དང༌། ཉོན་ཡིད་སྤངས་པས་ངར་འཛིན་གྱིས་བསྡུས་པའི་རྒྱུད་ཐ་དད་པ་མེད་པས་སངས་རྒྱས་དང་དེའི་སྲས་བྱང་ཆུབ་སེམས་དཔའ་ཐམས་ཅད་དང་ངོ་བོ་གཅིག་ཏུ་གྱུར་པ་ལས་ལུང་བསྟན་པའོ། །ལུང་སྟོན་ཚུལ་ནི་ཡང་ཞིང་འདི་ལྟ་བུར། སངས་རྒྱས་མིང་འདི་ཞེས་བྱ་བར། དུས་འདི་སྲིད་ཅིག་ན། བསྐལ་པ་འདི་ཞེས་བྱ་བ་ལ་འཚང་རྒྱ་སྟེ། དེའི་འཁོར་ནི་འདི་སྙེད་དོ། །དམ་པའི་ཆོས་ནི་ཡུན་འདི་སྲིད་དུ་གནས་པར་འགྱུར་རོ་ཞེས་པའི་སྒོ་ནས་ལུང་བསྟན་པར་འདོད་དོ། །ངེས་པར་ཐོབ་པ་ནི་བློ་ལྡན་བྱང་ཆུབ་སེམས་དཔའ་དེ་རྣམ་པ་ཐམས་ཅད་དུ་སྦྱིན་པས་ལོངས་སྤྱོད་ཕུན་སུམ་ཚོགས་པ་ཐོབ་པར་ངེས་པ་དང༌། ཚུལ་ཁྲིམས་ཀྱིས་རྟག་ཏུ་ཇི་ལྟར་འདོད་པར་སྐྱེ་བ་ཡོངས་སུ་འཛིན་པ་དང༌། བཟོད་པས་རྟག་ཏུ་འཁོར་བའི་སྡུག་བསྔལ་གྱིས་མི་སྐྱོ་བ་དང༌།

བརྩོན་འགྲུས་ཀྱིས་རྟག་ཏུ་དགེ་བའི་ཆོས་སྒོམ་པར་བྱེད་པ་དང༌། བསམ་གཏན་གྱི་ས་རང་ཏིང་ངེ་འཛིན་ལས་ཉམས་པ་མེད་པ་དང༌། སེམས་ཅན་གྱི་དགོས་པའི་བྱ་བ་རྣམས་འགྲུབ་པ་དང༌། ཤེས་རབ་ཀྱིས་ས་བརྒྱད་པ་ཡན་ཆད་དུ་རྟག་ཏུ་ལྷུན་གྱིས་གྲུབ་པར་མི་སྐྱེ་བའི་ཆོས་ལ་བཟོད་པ་ཐོབ་པ་ལ་ངེས་པར་འགྱུར་རོ། །རྒྱུའི་ཡོན་ཏན་ལ་གསུམ་ལས། ངེས་པར་བྱ་བ་ནི་ཕར་ཕྱིན་དྲུག་པོ་གོ་རིམ་བཞིན་དུ་དཀོན་མཆོག་མཆོད་པས་མཚོན་ནས་སྦྱིན་པ་ཐམས་ཅད་དང༌། བསླབ་པ་ཡང་དག་པར་བླང་བ་དང༌། སྙིང་རྗེའི་དབང་ 

༼༤༧༤༽ གིས་གནོད་པ་ཐམས་ཅད་བཟོད་པ་དང༌། དགེ་བ་སྒོམ་པ་ལ་སྤྲོ་བ་དང༌། དེ་བཞིན་དུ་གྲོང་ལས་རྒྱང་གྲགས་གཅིག་འཕགས་པའི་དགོན་པར་སེམས་བག་ཡོད་པར་གནས་པ་དང༌། ཐོས་པའི་དོན་གྱིས་ངོམས་མི་ཤེས་པ་ཉིད་དེ་དྲུག་པོ་འདི་ནི་ས་རྣམས་ཀུན་ལ་བརྟན་པ་རྣམས་ཀྱིས་གདོན་མི་ཟ་བར་བྱ་དགོས་པ་ཡིན་ནོ། །བྱང་ས་ལས། བྱང་ཆུབ་སེམས་དཔས་ངེས་པར་བྱ་བ་ནི་ལྔ་པོ་འདི་དག་ཡིན་ཏེ། དེ་དག་མ་བྱས་ན་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བའི་སྐལ་པ་མེད་པར་འགྱུར་ཏེ། ལྔ་གང་ཞེ་ན། དང་པོ་བྱང་ཆུབ་ཏུ་སེམས་བསྐྱེད་པ་དང༌། སེམས་ཅན་རྣམས་ལ་སྙིང་བརྩེ་བ་དང༌། བརྩོན་འགྲུས་འབར་བ་དང༌། རིག་པའི་གནས་ཐམས་ཅད་ལ་སྦྱོར་བ་དང༌། སྐྱོ་བ་མེད་པའོ་ཞེས་སོ། །རྟག་ཏུ་བྱ་བ་ནི་འདོད་པའི་ཉེས་དམིགས་ཤེས་པའི་སྒོ་ནས་ལོངས་སྤྱོད་ལ་སོགས་པ་ལ་མ་ཆགས་པ་དང༌། རང་གི་འཁྲུལ་པ་དག་ལ་རྟོག་ཅིང་སྤོང་བ་དང༌། སྡུག་བསྔལ་ཐམས་ཅད་དྭང་དུ་ལེན་ཅིང་བཟོད་པ་དང༌། དགེ་བ་སྒོམ་པ་ལ་སྤྲོ་བ་དང༌། བསམ་གཏན་གྱི་བདེ་བ་ལ་རོ་མྱང་བ་མེད་པ་ཉིད་དང༌། འཁོར་གསུམ་གྱི་མཚན་མར་རྣམ་པར་མི་རྟོག་པ་སྟེ་དྲུག་ནི་ས་རྣམས་ཀུན་ལ་བརྟན་པ་རྣམས་ཀྱིས་རྟག་ཏུ་བྱ་དགོས་པ་དག་ཡིན་ནོ། །བྱང་ས་ལས། བྱང་ཆུབ་སེམས་དཔས་རྟག་པར་བྱ་བའི་ཆོས་ནི་ལྔ་པོ་འདི་དག་ཡིན་ཏེ། ལྔ་གང་ཞེ་ན། བྱང་ཆུབ་སེམས་དཔས་རྟག་པར་བྱ་བ་ནི་བག་ཡོད་པ་དང༌། སེམས་ཅན་ ༼༤༧༥༽ མགོན་མེད་པ་རྣམས་དང༌། སྡུག་བསྔལ་བ་རྣམས་དང༌། རྟེན་མེད་པ་རྣམས་ལ་བཏང་བར་བྱ་བ་དང༌། དེ་བཞིན་གཤེགས་པ་ལ་མཆོད་པ་དང༌། འཁྲུལ་པ་ཡོངས་སུ་ཤེས་པ་དང༌། བྱ་བ་དང་སྤྱོད་པ་དང༌། གནས་པ་དང་ཡིད་ལ་བྱེད་པ་ཐམས་ཅད་ལ་བྱང་ཆུབ་ཀྱི་སེམས་སྔོན་དུ་འགྲོ་བ་ནི་བྱང་ཆུབ་སེམས་དཔས་རྟག་པར་བྱ་བ་ལྔ་པའོ་ཞེས་སོ། །གཙོ་བོར་བྱ་བ་ནི་སྦྱིན་པ་ལ་ཆོས་ཀྱི་སྦྱིན་པ་དང༌། ཚུལ་ཁྲིམས་ལ་དག་པ་སྟེ་འཕགས་པ་དགེས་པ་ཟག་མེད་ཀྱི་ཚུལ་ཁྲིམས་དང༌།

བཟོད་པ་ལ་མི་སྐྱེ་བའི་ཆོས་ལ་བཟོད་པའོ། །བཙུན་པ་ནི་འདི་སྦྱོར་ལམ་བཟོད་པར་བཞེད་དོ། །བརྩོན་འགྲུས་ལ་ཐེག་ཆེན་གྱི་ལམ་ལ་བརྩོན་འགྲུས་རྩོམ་པ་དང༌། བསམ་གཏན་ལ་བསམ་གཏན་གྱི་མཐའ་སྟེ་བཟང་ཤོས་བསམ་གཏན་བཞི་པ་ལ་སྙིང་རྗེ་ཚད་མེད་པ་དང་ལྡན་པ་དང༌། ཤེས་རབ་ལ་བློ་དང་ལྡན་པ་བྱང་སེམས་རྣམས་ཀྱི་ཤེས་རབ་གཙོ་བོ་ཡིན་ནོ། །བྱང་ས་ལས། བྱང་ཆུབ་སེམས་དཔའ་རྣམས་ཀྱི་གཙོ་བོར་འདོད་པའི་ཆོས་ནི་བཅུ་པོ་འདི་དག་ཡིན་ཏེ། དེ་དག་ནི་བྱང་ཆུབ་སེམས་དཔའ་རྣམས་ཀྱིས་མཆོག་ཏུ་འཛིན་ཅིང་མཆོག་ཏུ་འདོགས་པ་རྣམས་ལ་འདོགས་པར་བྱེད་པ་སྟེ། བཅུ་གང་ཞེ་ན། བྱང་ཆུབ་སེམས་དཔའི་རིགས་ནི་རིགས་ཐམས་ཅད་ཀྱི་གཙོ་བོ་ཡིན་པ་དང༌། དང་པོ་སེམས་བསྐྱེད་པ་ནི་ཡང་དག་པའི་སྨོན་ལམ་ཐམས་ཅད་ཀྱི་གཙོ་བོ་ཡིན་པ་དང༌། བརྩོན་འགྲུས་དང་ཤེས་རབ་ནི་ཕ་རོལ་ཏུ་ཕྱིན་པ་ཐམས་ཅད་ཀྱི་གཙོ་བོ་ཡིན་པ་དང༌། སྙན་པར་སྨྲ་བ་ནི་བསྡུ་བའི་དངོས་པོ་ཐམས་ཅད་ཀྱི་གཙོ་བོ་ ༼༤༧༦༽ ཡིན་པ་དང༌། དེ་བཞིན་གཤེགས་པ་ནི་སེམས་ཅན་ཐམས་ཅད་ཀྱི་གཙོ་བོ་ཡིན་པ་དང༌། སྙིང་རྗེ་ནི་ཚད་མེད་པ་རྣམས་ཀྱི་གཙོ་བོ་ཡིན་པ་དང༌། བསམ་གཏན་བཞི་པ་ནི་བསམ་གཏན་ཐམས་ཅད་ཀྱི་གཙོ་བོ་ཡིན་པ་དང༌། ཏིང་ངེ་འཛིན་གསུམ་གྱི་ནང་ན་ནི་སྟོང་པ་ཉིད་ཀྱི་ཏིང་ངེ་འཛིན་གཙོ་བོ་ཡིན་པ་དང༌། སྙོམས་པར་འཇུག་པ་ཐམས་ཅད་ཀྱི་ནང་ན་ནི་འགོག་པའི་སྙོམས་པར་འཇུག་པ་གཙོ་བོ་ཡིན་པ་དང༌། ཐབས་ལ་མཁས་པ་ཐམས་ཅད་ཀྱི་ནང་ན་ནི་ཇི་སྐད་བསྟན་པའི་ཐབས་ལ་མཁས་པ་རྣམ་པར་དག་པ་གཙོ་བོ་ཡིན་པའོ། །ཞེས་བཤད་དོ། །གཞན་དོན་གྱི་ཡོན་ཏན་ལ་གཉིས་ཏེ། རིགས་ཅན་གསུམ་ལ་ཆོས་སྟོན་པ་དང༌། ཁྱད་པར་དུ་ཐེག་ཆེན་གྱི་རིགས་ཅན་ལ་ཆོས་སྟོན་པའོ། །དང་པོ་ལ་གཉིས་ལས། ཆོས་ཀྱི་རང་བཞིན་གདགས་པ་རྣམ་པར་གཞག་པ་དང༌། ཆོས་ཚུལ་ཕུན་སུམ་ཚོགས་པའི་ཡན་ལག་གོ །དང་པོ་ལ་བཞི་ལས། རྗོད་བྱེད་ཆོས་རྣམ་པར་གཞག་པ་ནི་མདོ་སྡེ་ལ་སོགས་གསུང་རབ་ཡན་ལག་བཅུ་གཉིས་ཀྱི་རྣམ་པའི་བྱེ་བྲག་གིས་རིག་པའི་གནས་ལྔ་རྣམ་པར་གཞག་པ་ནི་ས་ཐམས་ཅད་ལ་བརྟན་པ་བྱང་ཆུབ་སེམས་དཔའི་ཆོས་རྣམ་པར་གཞག་པ་ཡིན་ནོ། །འོ་ན་མདོ་སྡེ་ལ་སོགས་པ་ནི་ནང་རིག་པ་ཡིན་པས་རིག་པའི་གནས་ལྔ་ཀ་ཇི་ལྟར་སྟོན་ཞེ་ན།

སྟོན་ཏེ། བྱང་ཆུབ་སེམས་དཔའ་རྣམས་རིག་པའི་གནས་ཐམས་ཅད་ལ་མཁས་པར་བྱ་བའི་ཕྱིར་ཐེག་ཆེན་གྱི་གསུང་རབ་ལས་རིག་པའི་གནས་ལྔ་ཀ་གསུངས་སོ། །བརྗོད་བྱ་བདེན་པ་རྣམ་པར་གཞག་པ་ནི་དེ་བཞིན་ཉིད་རྣམ་པ་བདུན་ལ་བརྟེན་ནས་བདེན་པ་རྣམ་པར་ ༼༤༧༧༽ གཞག་གོ །དེ་བཞིན་ཉིད་ཅེས་བྱ་བ་ནི་དེའི་ངོ་བོར་གནས་པའོ། །བདུན་གང་ཞེ་ན། འཁོར་བ་ནི་ཐོག་མ་མེད་པ་ནས་རྒྱུན་འཇུག་པས་ན་འཇུག་པའི་དེ་བཞིན་ཉིད་དོ། །ངོ་བོ་ཉིད་གསུམ་ནི་མཚན་ཉིད་ཀྱི་དེ་བཞིན་ཉིད་དོ། །ཆོས་ཐམས་ཅད་རྣམ་པར་རིག་པ་ཙམ་ཡིན་པ་ནི་རྣམ་པར་རིག་པའི་དེ་བཞིན་ཉིད་དེ། འཁོར་བ་སྡུག་བསྔལ་གྱི་རང་བཞིན་དུ་གནས་པས་ན་སྡུག་བསྔལ་གྱི་བདེན་པ་ནི་གནས་པའི་དེ་བཞིན་ཉིད་དོ། །ལས་དང་ཉོན་མོངས་པའི་རང་བཞིན་ཡིན་པས་ཀུན་འབྱུང་གི་བདེན་པ་ནི་ལོག་པར་སྒྲུབ་པའི་དེ་བཞིན་ཉིད་དོ། །དྲི་མས་དག་པའི་ཕྱིར་འགོག་པའི་བདེན་པ་ནི་རྣམ་པར་དག་པའི་དེ་བཞིན་ཉིད་དོ། །དེ་སྒྲུབ་པའི་ཕྱིར་ལམ་གྱི་བདེན་པ་ནི་ཡང་དག་པར་སྒྲུབ་པའི་དེ་བཞིན་ཉིད་དོ། །འདི་དག་དགོངས་འགྲེལ་ལས། འབྱུང་བའི་དེ་བཞིན་ཉིད་ནི་འདུ་བྱེད་རྣམས་ཀྱི་ཐོག་མ་དང་ཐ་མ་མེད་པ་ཉིད་གང་ཡིན་པའོ། །མཚན་ཉིད་ཀྱི་དེ་བཞིན་ཉིད་ནི་ཆོས་ཐམས་ཅད་ཀྱི་གང་ཟག་ལ་བདག་མེད་པ་དང་ཆོས་ལ་བདག་མེད་པ་གང་ཡིན་པའོ། །རྣམ་པར་རིག་པའི་དེ་བཞིན་ཉིད་ནི་འདུ་བྱེད་རྣམས་རྣམ་པར་རིག་པ་ཙམ་ཉིད་གང་ཡིན་པའོ། །གནས་པའི་དེ་བཞིན་ཉིད་ནི་ངས་སྡུག་བསྔལ་གྱི་བདེན་པ་བསྟན་པ་གང་ཡིན་པའོ། །ལོག་པར་སྒྲུབ་པའི་དེ་བཞིན་ཉིད་ནི་ངས་ཀུན་འབྱུང་གི་བདེན་པ་བསྟན་པ་གང་ཡིན་པའོ། །རྣམ་པར་དག་པའི་དེ་བཞིན་ཉིད་ནི་ངས་འགོག་པའི་བདེན་པ་བསྟན་པ་གང་ཡིན་པའོ། །ཡང་དག་པ་འགྲུབ་པའི་དེ་བཞིན་ཉིད་ནི་ངས་ལམ་གྱི་བདེན་པ་བསྟན་པ་གང་ཡིན་པའོ། །བྱམས་པ་དེ་ལ་ ༼༤༧༨༽ འབྱུང་བའི་དེ་བཞིན་ཉིད་གང་ཡིན་པ་དེ་དང༌། གནས་པའི་དེ་བཞིན་ཉིད་གང་ཡིན་པ་དེ་དང༌།

ལོག་པར་སྒྲུབ་པའི་དེ་བཞིན་ཉིད་གང་ཡིན་པ་དེས་ནི་སེམས་ཅན་ཐམས་ཅད་མཚུངས་ཤིང་མཉམ་མོ། །བྱམས་པ་དེ་ལ་མཚན་ཉིད་ཀྱི་དེ་བཞིན་ཉིད་གང་ཡིན་པ་དང༌། རྣམ་པར་རིག་པའི་དེ་བཞིན་ཉིད་གང་ཡིན་པ་དེས་ནི་ཆོས་ཐམས་ཅད་མཚུངས་ཤིང་མཉམ་མོ། །བྱམས་པ་དེ་ལ་རྣམ་པར་དག་པའི་དེ་བཞིན་ཉིད་གང་ཡིན་པ་དེས་ནི་ཉན་ཐོས་ཀྱི་བྱང་ཆུབ་གང་ཡིན་པ་དང༌། རང་སངས་རྒྱས་ཀྱི་བྱང་ཆུབ་གང་ཡིན་པ་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་གང་ཡིན་པའི་བྱང་ཆུབ་ཐམས་ཅད་མཚུངས་ཤིང་མཉམ་མོ། །བྱམས་པ་དེ་ལ་ཡང་དག་པར་འགྲུབ་པའི་དེ་བཞིན་ཉིད་གང་ཡིན་པ་དེས་ནི་ཐོས་པ་ཐམས་ཅད་འདྲེས་པའི་ཆོས་ལ་དམིགས་པའི་ཞི་གནས་དང༌། ལྷག་མཐོང་གིས་བསྡུས་པའི་ཤེས་རབ་མཚུངས་ཤིང་མཉམ་མོ། །ཞེས་གསུངས་སོ། །སྒྲུབ་བྱེད་རིགས་པ་རྣམ་པར་གཞག་པ་ནི་རིགས་པ་རྣམ་པར་གཞག་པ་བཞི་ཉིད་དོ། །བཞི་པོ་གང་ཞེ་ན། ལྟོས་པའི་རིགས་པ་ནི་མོས་སྤྱོད་ཀྱི་གནས་སྐབས་སུ་ཐེག་པ་གསུམ་ལ་ཚུལ་བཞིན་ཡིད་ལ་བྱེད་པ་སྟེ། དེ་ལ་ལྟོས་ནས་འཇིག་རྟེན་ལས་འདས་པའི་ཡང་དག་པའི་ལྟ་བ་སྐྱེ་བའི་ཕྱིར་རོ། །བྱ་བ་བྱེད་པའི་རིགས་པ་ནི་ཡང་དག་པའི་ལྟ་བ་མཐོང་ལམ་འབྲས་བུ་མཐོང་སྤང་ལས་གྲོལ་བ་དང་ལྡན་པ་སྟེ། མཐོང་ལམ་དེས་ནི་མཐོང་སྤང་སྤོང་བའི་བྱ་བ་བྱེད་པས་སོ། །འཐད་པ་སྒྲུབ་པའི་རིགས་པ་ནི་མངོན་སུམ་དང་རྗེས་སུ་དཔག་པའི་ཚད་མས་གཞལ་བྱ་རྣམ་པར་འབྱེད་ ༼༤༧༩༽ པའོ། །ཆོས་ཉིད་ཀྱི་རིགས་པ་ནི་ཚུལ་བཞིན་ཡིད་ལ་བྱེད་པ་ལས་ཡང་དག་པའི་ལྟ་བ་འབྱུང་བ་ལ་སོགས་པ་རྒྱུ་འབྲས་ཀྱི་ནུས་པ་རྣམས་བསམ་གྱིས་མི་ཁྱབ་པ་སྟེ་རིགས་པ་བཞིའོ། །ཐེག་པ་རྣམ་པར་གཞག་པ་ནི་ཐེག་པ་རྣམ་པར་གཞག་པ་གསུམ་ཉིད་དོ། །གསུམ་གང་ཞེ་ན། རང་རང་གི་རིགས་དང་མཐུན་པའི་བསམ་པ་དང༌། བསམ་པ་དང་མཐུན་པའི་ཆོས་བཤད་པ་དང༌། ཉམས་ལེན་གྱི་སྤྱོད་པ་དང༌། ཚོགས་གཉིས་ཀྱི་རྟོན་པ་དང༌། འབྲས་བུ་ཡང་དག་པར་འགྲུབ་པ་སྟེ་ལྔ་པོ་དེ་ཆུང་ངུ་ཉན་ཐོས།

འབྲིང་པོ་རང་སངས་རྒྱས། ཆེན་པོ་ནི་ཐེག་པ་ཆེན་པོ་སྟེ་ཐེག་པ་རྣམ་པ་གསུམ་དུ་འདོད་དོ། །གཉིས་པ་ལ་བཞི་སྟེ། ཆོས་ཚོལ་གྱི་རང་བཞིན་དང༌། ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པ་དང༌། དཔག་ཏུ་མེད་པ་ལྔས་གཞན་ལ་ཆོས་བཤད་པ་དང༌། བཤད་པའི་འབྲས་བུའོ། །དང་པོ་ནི་ཆོས་རྣམས་ཀྱི་ངོ་བོ་དང་ཁྱད་པར་ལ་མིང་དང་དོན་དུ་མངོན་པར་ཞེན་པ་འགོག་པ་ཐོས་བསམ་གྱིས་ཚོལ་བ་སྟེ། དེ་ཡང་མིང་དང་དངོས་པོ་དང༌། ངོ་བོ་ཉིད་དུ་འདོགས་པ་དང༌། ཁྱད་པར་དུ་འདོགས་པ་ཡོངས་སུ་ཚོལ་བའོ། །དེ་ལ་ལྟོ་ལྡིར་བ་ལ་བུམ་པ་ཞེས་བྱ་བའི་མིང་དེ་གློ་བུར་དུ་བཏགས་པ་ཙམ་དུ་ཟད་ཀྱི་རང་བཞིན་གྱིས་ཡོད་པ་མ་ཡིན་པར་ཚོལ་བ་ནི་མིང་ཡོངས་སུ་ཚོལ་བའོ། །མིང་ལའང་དངོས་པོ་དེ་རང་བཞིན་གྱིས་ཡོད་པ་མ་ཡིན་པར་ཚོལ་བ་ནི་དངོས་པོ་ཡོངས་སུ་ཚོལ་བའོ། །ངོ་བོ་ཉིད་དུ་འདོགས་པ་ནི་མིང་དོན་གྱི་འབྲེལ་པའི་སྒོ་ནས་ཐ་སྙད་འདོགས་པ་སྟེ། གཟུགས་ནི་གཟུགས་སུ་ ༼༤༨༠༽ རུང་བ་ཉིད། ཚོར་བ་ནི་ཉམས་སུ་མྱོང་བ་ཉིད་དོ་ཞེས་བྱ་བ་ལྟ་བུའོ། །ཁྱད་པར་དུ་འདོགས་པ་ནི་གཟུགས་ཀྱི་སྐད་ཅིག་མ་ལ་གཟུགས་ཀྱི་མི་རྟག་པ་ཞེས་འདོགས་པའོ། །དེ་ལྟ་བུའི་འདོགས་པ་རྣམ་པ་གཉིས་པོ་ཡང་བྱིས་པས་བཏགས་པ་ལྟར་མེད་ཀྱི་འདིར་དེ་ཙམ་ཞེས་སྔ་མ་ལ་སྙོགས་པ་སྟེ་གློ་བུར་བ་བཏགས་པ་ཙམ་དུ་ཚོལ་བའོ། །གཉིས་པ་ལ་བཞི་སྟེ། ཤེས་བྱ་དང༌། སྤང་བྱ་དང༌། གཉེན་པོ་དང༌། འབྲས་བུའོ། །དང་པོ་ནི་མིང་དང༌། དངོས་པོ་དང༌། ངོ་བོ་ཉིད་དང༌། ཁྱད་པར་ཏེ་བཞི་པོ་དེ་ཐམས་ཅད་དམིགས་སུ་མེད་པ་སྟེ་མི་དམིགས་པར་ཤེས་པའི་སྒོམ་བྱུང་གི་ཤེས་རབ་ནི་མིང་ལ་སོགས་པ་བཞི་པོ་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པའི་ཡེ་ཤེས་རྣམ་པ་བཞི་སྟེ། དེ་དག་ནི་ས་རྣམས་ཀུན་ལ་བརྟན་པ་བྱང་ཆུབ་སེམས་དཔའི་རང་དང་གཞན་གྱི་དོན་ཀུན་སྒྲུབ་པར་བྱེད་པར་འགྱུར་རོ། །གཉིས་པ་ནི་འོ་ན་འཁོར་བར་འཆིང་བྱེད་གང་ཡིན་ཞེ་ན།

འཆིང་བའི་རྟེན་གྱི་རྒྱུ་མཚན་སྣོད་ཀྱི་འཇིག་རྟེན་དང༌། ལོངས་སྤྱོད་ཀྱི་རྒྱུ་མཚན་གཟུགས་ལ་སོགས་པ་ཡུལ་ལྔ་དང༌། ས་བོན་གྱི་རྒྱུ་མཚན་རྣམ་པར་ཤེས་པ་རྣམས་ཀྱི་ས་བོན་ཀུན་གཞིའི་རྣམ་ཤེས་གཟུང་ཆ་སྟེ་གསུམ་ལ་བདེན་པར་ཞེན་པའི་གནས་སྐབས་འདིར་སེམས་དང་སེམས་ལས་བྱུང་བ་རྣམས་རྟེན་མིག་ལ་སོགས་པ་དབང་པོ་ལྔ། ཡིད་ཀྱི་དབང་པོ་ཉོན་ཡིད་དེ་དྲུག་དང་བཅས་ཤིང་ས་བོན་ཀུན་གཞིའི་རྣམ་ཤེས་འཛིན་ཆ་དང་བཅས་ཏེ་བཅིངས་སོ། །འགྲེལ་ཆེན་ལས་འདིར་ཞེས་པ་ཁམས་གསུམ་ལ་བྱས་སོ། །གསུམ་པ་ལ་གཉིས་ཏེ། མཚན་མ་དང༌། ༼༤༨༡༽ གནས་ངན་ལེན་གྱི་གཉེན་པོའོ། །དང་པོ་ནི་འོ་ན་འཁོར་བ་ལས་གྲོལ་བར་བྱེད་པ་གང་ཡིན་ཞེ་ན། རྣམ་པར་མི་རྟོག་པའི་བསྒོམ་པའི་རིམ་པས་མཚན་མ་སྤོང་བར་སྟོན་ཏེ། མདུན་བཞག་མཚན་མ་ནི་ཐོས་བསམ་སྒོམ་གསུམ་གྱིས་འབད་པའི་སྒོ་ནས་དམིགས་པས་ཀེང་རུས་ཀྱི་མཚན་མ་ལ་སོགས་པ་ཀུན་བཏགས་སོ། །བདག་ཉིད་འདུག་པ་ནི་དེ་ལྟ་བུའི་འབད་རྩོལ་ལ་མ་ལྟོས་པར་ཀ་བུམ་ལ་སོགས་པ་དམིགས་པ་ལྷན་སྐྱེས་སོ། །དེ་དག་རྣམ་པར་འཇིག་པ་ནི་དམིགས་པའི་མཚན་མ་དེ་དག་དང་བྲལ་བའོ། །དེའི་ཐབས་ནི་རྣམ་པར་མི་རྟོག་པ་སྟེ་དེས་ཐོག་མར་ཀུན་བཏགས་ཀྱི་མཚན་མ་དེ་སྤངས་ནས་དེ་ནས་ལྷན་སྐྱེས་ཀྱི་མཚན་མ་སྤོང་ངོ༌། །དེ་ལ་ཕྱིན་ཅི་ལོག་བཞི་དང་ལྡན་པའི་གང་ཟག་ནི་བདག་གི་མཚན་མ་རྣམ་པར་འཇིག་པའི་རྣལ་འབྱོར་པས་ནི་ཉན་རང་གི་བྱང་ཆུབ་ཐོབ་ལ། མཚན་མ་ཐམས་ཅད་རྣམ་པར་གཅིག་པའི་བློ་ལྡན་གྱིས་ནི་བྱང་ཆུབ་མཆོག་ཐོབ་པར་འགྱུར་རོ། །གཉིས་པ་ནི། དེ་བཞིན་ཉིད་ལ་དམིགས་པའི་ཡེ་ཤེས་ཀྱིས་ཡོངས་གྲུབ་ཤེས་པ་དང༌། གཟུང་འཛིན་གཉིས་སུ་འཛིན་པ་སྤངས་པས་ཀུན་བཏགས་དེ་མི་བདེན་པར་ཤེས་པ་དང༌། གནས་ངན་ལེན་གྱི་ལུས་ཀུན་གཞིའི་རྣམ་ཤེས་ཉོན་མོངས་པའི་ས་བོན་དང་བཅས་པ་དེ་མངོན་སུམ་དུ་ཤེས་པ་ནི་གཞན་དབང་ཤེས་པ་སྟེ། བློ་དང་ལྡན་པ་རྣམས་གནས་ངན་ལེན་དེ་ཟད་པར་བྱེད་པར་འདོད་པས་ངོ་བོ་ཉིད་གསུམ་པོ་དེ་ཤེས་པར་བྱེད་དོ། །བཞི་པ་ལ་གསུམ་སྟེ།

ཡེ་ཤེས། སྤངས་པ། ཞིང་དག་པའི་ཐབས་སོ། དང་པོ་ལ་གཉིས་ལས། ༼༤༨༢༽ ཉན་ཐོས་ཀྱི་མཚན་མེད་ལས་ཁྱད་པར་དུ་འཕགས་པར་བསྟན་པ་ནི་ཉན་ཐོས་ཀྱི་རྣམས་ཀྱི་མཚན་མེད་ནི་མཚན་འཁོར་བ་དང་མཚན་མེད་མྱང་འདས་གཉིས་ཐ་དད་དུ་མཐོང་ནས་མཚན་མ་ལ་ཉེས་དམིགས་སུ་ལྟ་བས་ཡིད་ལ་མི་བྱེད་ཅིང་མཚན་མེད་ལ་ཡོན་ཏན་དུ་ལྟ་བས་སྙོམས་པར་འཇུག་པ་ཡིན་ལ། བྱང་ཆུབ་སེམས་དཔའི་དེ་བཞིན་ཉིད་ལ་དམིགས་པའི་ཡེ་ཤེས་ནི་དེ་བཞིན་ཉིད་ལས་མ་གཏོགས་པའི་མཚན་མ་མ་མཐོང་བས་མཚན་མ་དང་མཚན་མེད་རྣམ་པ་ཐ་དད་མེད་པར་བསྒོམ་ཞིང་ཡོད་པའི་དོན་དེ་བཞིན་ཉིད་དང་མེད་པའི་དོན་བདག་གཉིས་ཀྱི་མཚན་མ་གོ་རིམ་བཞིན་དུ་ཡོད་པ་དང་མེད་པར་མངོན་སུམ་དུ་རྟོགས་པས་སྣང་བ་ལ་བདེན་པར་འཛིན་པ་ཟད་པའི་ཕྱིར་སྣང་བ་ཐམས་ཅད་རྣམ་པར་རྟོག་པས་ཇི་ལྟར་འདོད་པ་ལྟར་འགྱུར་བས་རྣམ་པར་རྟོག་པ་ལ་དབང་འབྱོར་པ་ཉིད་ཅེས་བྱའོ། །སོ་སྐྱེ་ལས་ཁྱད་པར་དུ་འཕགས་པ་ནི་མཚན་མ་དང་མཚན་མེད་ཐ་དད་མེད་ན་བྱིས་པས་མཚན་མེད་མངོན་སུམ་དུ་མི་རྟོགས་ལ། བྱང་སེམས་འཕགས་པས་རྟོགས་པའི་རྒྱུ་མཚན་ཇི་ལྟར་ཞེ་ན། བྱིས་པ་རྣམས་ནི་མཐོང་སྤང་གི་མ་རིག་པས་ཡང་དག་པའི་དོན་བསྒྲིབས་ནས་ཡང་དག་པ་མ་ཡིན་པའི་གཟུང་འཛིན་གྱི་མཚན་མ་ངང་གིས་ཀུན་ཏུ་སྣང་ལ། བྱང་ཆུབ་སེམས་དཔའ་འཕགས་པས་མཐོང་སྤང་གི་མ་རིག་པ་དེ་བསལ་ནས་མཉམ་བཞག་ཏུ་ཡང་དག་པ་དེ་བཞིན་ཉིད་ཁོ་ན་ཀུན་ཏུ་སྣང་ངོ༌། །སྤངས་པ་ནི་དོན་མེད་པ་བདག་གཉིས་ཀྱི་མཚན་མ་མི་སྣང་ཞིང་དོན་ཡོད་པ་དེ་བཞིན་ཉིད་སྣང་བ་དེ་ནི་གནས་ ༼༤༨༣༽ གཞན་དུ་གྱུར་པ་སྟེ། དེ་ཉིད་ནི་ཐར་པ་ཡིན་ནོ། །དེ་ཅིའི་ཕྱིར་ཞེ་ན། དེའི་ཚེ་མཚན་མ་མེད་པ་ལ་རང་དབང་དུ་གྱུར་པས་འདོད་དགུར་སྤྱོད་ཅིང་མཚན་མ་ཀུན་ཏུ་མི་སྤྱོད་ལ། རང་གི་སེམས་ལ་དབང་སྒྱུར་བའི་ཕྱིར་རོ། །ཞིང་དག་པའི་ཐབས་ནི་དོན་ཆེན་པོ་སྣོད་ཀྱི་འཇིག་རྟེན་སྔ་ཕྱི་གཞན་དང་གཞན་རྒྱུན་མ་ཆད་པར་བྱུང་བ་ལ་སྔ་མ་དེ་ཉིད་འདི་ཡིན་ནོ་ཞེས་རིགས་མཐུན་པར་སྣང་བ་དེ་ནི་སངས་རྒྱས་ཀྱི་ཞིང་ཡོངས་སུ་དག་པར་བྱ་བ་ལ་བར་ཆད་བྱེད་པ་ཡིན་པས་ཞིང་དག་པ་སྒྲུབ་པར་འདོད་པས་བར་ཆད་དེ་ཡོངས་སུ་ཤེས་པར་བྱས་ནས་སྤོང་ངོ་ཞེས་ཏེ་སྣོད་སྐད་ཅིག་མ་དང༌།

སེམས་སྣང་ཙམ་དུ་ཤེས་པས་ཞིང་དག་པ་འགྲུབ་པ་ཡིན་ནོ། །གསུམ་པ་ནི་ཡོངས་སུ་སྨིན་པར་བྱ་བའི་དངོས་པོ་ནི་སེམས་ཅན་གྱི་ཁམས་ཐམས་ཅད་དོ། །རྣམ་པར་སྦྱང་བར་བྱ་བ་ནི་སྣོད་ཀྱི་འཇིག་རྟེན་ནོ། །ཐོབ་པར་བྱ་བ་ནི་ཆོས་དབྱིངས་རྣམ་པར་དག་པའོ། །སྨིན་པར་རུང་བར་བྱ་བ་ནི་རང་གི་གདུལ་བྱར་གྱུར་པ་རྣམས་སོ། །ཡང་དག་པར་བཤད་པའི་དངོས་པོ་ནི་གདུལ་བྱ་འདུལ་བའི་ཐབས་ཏེ་དེ་དག་ནི་བློ་ལྡན་རྣམས་ཀྱི་གདུལ་བྱ་དང༌། འབྲས་བུ་དང༌། གདུལ་བྱ་འདུལ་བའི་ཐབས་ལ་སོགས་པ་དཔག་ཏུ་མེད་པ་ཡིན་ནོ། །བཞི་པ་ནི་བྱང་ཆུབ་སེམས་དཔས་ཆོས་བཤད་པས་འཁོར་ཁ་ཅིག་གིས་བྱང་ཆུབ་ཏུ་སེམས་བསྐྱེད་པ་དང༌། ཁ་ཅིག་གིས་ནི་མི་སྐྱེ་བའི་ཆོས་ལ་བཟོད་པ་ཐོབ་པ་དང༌། ཁ་ཅིག་གིས་ནི་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་ཐེག་པ་དམན་པས་ 

༼༤༨༤༽ བསྡུས་པ་ཐོབ་པ་དང༌། ཁ་ཅིག་གིས་ནི་ཟག་པ་ཟད་པ་དགྲ་བཅོམ་པ་ཐོབ་པ་དང༌། ཆོས་དེ་གཅིག་ནས་གཅིག་ཏུ་བརྒྱུད་པས་དམ་པའི་ཆོས་ཡུན་རིང་དུ་གནས་པ་དང༌། ཆོས་ཀྱི་དོན་བྱེ་བྲག་ཏུ་མི་ཤེས་པ་རྣམས་ཀྱང་བྱེ་བྲག་ཏུ་ཤེས་པར་བྱེད་པ་དང༌། ཐེ་ཚོམ་ཟ་བ་རྣམས་ཀྱི་ཐེ་ཚོམ་གཅོད་པར་བྱེད་པ་དང༌། ངེས་པ་རྙེད་པ་རྣམས་དམ་པའི་ཆོས་ཀྱི་དགའ་བའི་རོ་ཁ་ན་མ་ཐོ་བ་མེད་པ་རྒྱ་ཆེན་པོ་ལ་ལོངས་སྤྱོད་པར་འགྱུར་པ་སྟེ་བརྒྱད་པོ་དེ་ནི་ཆོས་བཤད་པ་དེ་ལ་ཞུགས་པའི་བློ་ལྡན་གྱི་ཆོས་བཤད་པའི་འབྲས་བུ་ཡིན་ནོ། །གཉིས་པ་ཐེག་ཆེན་གྱི་རིགས་ཅན་ལ་ཆོས་སྟོན་པ་ལ་གཉིས་ལས། ཐེག་ཆེན་གྱི་མིང་དོན་ནི་མདོ་སྡེ་ལ་སོགས་པའི་ཆོས་དཔག་ཏུ་མེད་པ་ལ་དམིགས་པས་ན་དམིགས་པ་ཆེན་པོ་ཉིད་དང༌། རང་གཞན་གྱི་དོན་གཉིས་སྒྲུབ་པས་སྒྲུབ་པ་ཆེན་པོ་དང༌། བདེན་པ་མངོན་པར་རྟོགས་པ་ན་གང་ཟག་དང་ཆོས་ལ་བདག་མེད་པ་གཉིས་ཤེས་པས་ཡེ་ཤེས་ཆེན་པོ་དང༌། བསྐལ་པ་གྲངས་མེད་པ་གསུམ་དུ་རྟག་ཏུ་སྦྱོར་བ་དང༌། གུས་པར་སྦྱོར་བས་བརྩོན་འགྲུས་ཆེན་པོ་དང༌། སྙིང་རྗེས་འཁོར་བར་གནས་ཤིང་ཤེས་རབ་ཀྱིས་དེར་ཡང་ཀུན་ནས་ཉོན་མོངས་པ་མེད་པས་ཐབས་ལ་མཁས་པ་ཆེན་པོ་དང༌། སྟོབས་ལ་སོགས་པ་འགྲུབ་པ་ཡང་དག་པར་འགྲུབ་པ་ཆེན་པོ་དང༌། ཡང་དང་ཡང་དུ་མངོན་པར་རྫོགས་པར་བྱང་ཆུབ་པ་དང༌། མྱ་ངན་ལས་འདས་པ་ཆེན་པོ་ལ་སོགས་པ་སྟོན་པ་སངས་རྒྱས་ཀྱི་ཕྲིན་ལས་ཆེན་པོ་སྟེ། ཆེན་པོ་བདུན་པོ་འདི་དང་ལྡན་པའི་ཕྱིར་ཐེག་ཆེན་ཞེས་ངེས་ ༼༤༨༥༽ པར་བརྗོད་དོ། །ཐེག་ཆེན་གྱི་དོན་མཐའ་དག་བསྡུས་ཏེ་བསྟན་པ་ནི་བཅུ་པོ་འདིས་ཐེག་ཆེན་གྱི་ཆོས་ཐམས་ཅད་བསྡུས་ཏེ། དང་པོར་ཐེག་ཆེན་གྱི་རིགས་ལ་གནས་པ་དང༌། དེ་ནས་ཐེག་ཆེན་གྱི་ཆོས་ལ་མོས་པ་དང༌། མོས་ནས་སེམས་བསྐྱེད་པ་དང༌། དེ་ནས་སྦྱིན་པ་ལ་སོགས་པ་དྲུག་སྒྲུབ་པ་དང༌། དེ་ནས་བྱང་ཆུབ་སེམས་དཔའི་སྐྱོན་མེད་པ་སྟེ་ས་དང་པོ་ལ་འཇུག་པ་དང༌།

དེ་ནས་ས་བདུན་པའི་བར་དུ་སེམས་ཅན་ཡོངས་སུ་སྨིན་པར་བྱེད་པ་དང༌། དེ་ནས་ཕྱིར་མི་ལྡོག་པའི་ས་གསུམ་ལ་ཞིང་སྦྱོང་བ་དང༌། ཡང་ས་གསུམ་པོ་དེ་ཉིད་ལ་ཤེས་རབ་དང་སྙིང་རྗེ་ཟུང་དུ་འབྲེལ་བས་མཐའ་གཉིས་ལ་མི་གནས་པའི་མྱ་ངན་ལས་འདས་པ་དང༌། དེ་ནས་སངས་རྒྱས་ཀྱི་ས་ལ་རང་ཉིད་མངོན་པར་རྫོགས་པར་བྱང་ཆུབ་པ་དང༌། དེ་དང་མྱ་ངན་ལས་འདས་པ་ཆེན་པོ་གཞན་ལ་སྟོན་པ་སྟེ། དེ་ལྟར་ཆོས་བཅུ་པོ་འདིས་ཐེག་ཆེན་གྱི་རིགས་དང༌། ལམ་དང༌། འབྲས་བུ་ཐམས་ཅད་བསྡུས་པ་ཡིན་ནོ། །དེ་ལྟར་ཚུལ་ཇི་ལྟར་སྨོན་པ་བསྟན་ནས་ད་ནི་ཡོན་ཏན་བསྔགས་པའི་སྒོ་ནས་གང་དག་སློབ་པ་པོ་རྟེན་གྱི་གང་ཟག་སྟོན་ཏོ། །དེ་ལ་བཞི་སྟེ། ས་མཚམས་ཀྱི་དབྱེ་བ་དང༌། མཚན་ཉིད་དང༌། མཚན་གྱི་རྣམ་གྲངས་དང༌། མཚན་གྱི་ངེས་ཚིག་གོ །དང་པོ་ནི་བྱང་ཆུབ་སེམས་དཔའ་ལ་ས་མཚམས་ཀྱིས་ཕྱེ་ན་ལྔ་ཡོད་པ་ལས་གཅིག་མོས་པ་དང་ལྡན་པ་ནི་ཚོགས་སྦྱོར་ལ་གནས་པ་སྟེ། ཆོས་ཉིད་མོས་ཡུལ་དུ་བྱེད་པས་སོ། །ལྷག་པའི་བསམ་པ་དག་པ་ནི་ས་དང་པོ་ལ་གནས་པ་སྟེ། བདག་ ༼༤༨༦༽ བས་གཞན་གཅེས་པར་འཛིན་པའི་བསམ་པ་དག་པའི་ཕྱིར་རོ། །མཚན་མ་དང་བཅས་པར་སྤྱོད་པ་ནི་ས་གཉིས་པ་ནས་དྲུག་པའི་བར་ལ་གནས་པ་སྟེ། མི་འདོད་བཞིན་དུ་མཚན་མ་དང་འདྲེ་བའི་ཕྱིར་རོ། །ཀུན་ལས་བཏུས་ལས་དང་པོ་ནས་དྲུག་གི་བར་ལ་བཤད་དོ། །མཚན་མ་མེད་པར་སྤྱོད་པ་ནི་ས་བདུན་པ་ལ་གནས་པ་སྟེ་སྒྲིམས་ན་ཇི་སྲིད་འདོད་པར་མཚན་མ་ཀུན་ཏུ་མི་འབྱུང་བའི་ཕྱིར་རོ། །མངོན་པར་འདུ་བྱེད་པ་མེད་པར་སྤྱོད་པ་ཅན་ནི་དག་པས་གསུམ་ལ་གནས་པ་སྟེ། རྣམ་པར་སྨིན་པ་ལས་བྱུང་བའི་རྣམ་པར་མི་རྟོག་པའི་ཡེ་ཤེས་ཐོབ་པས་ཆོས་དབྱིངས་ལ་ཡེ་ཤེས་ངང་གིས་འཇུག་པའི་ཕྱིར་རོ། །ལྔ་པོ་འདི་དག་ནི་མོས་སྤྱོད་ནས་བཅུ་པའི་བར་གྱིས་ཀུན་ལ་གནས་པའི་བྱང་ཆུབ་སེམས་དཔའ་ཡིན་ནོ། །བྱང་ས་ལས། བྱང་ཆུབ་སེམས་དཔའི་ས་བཅུ་བཤད་དེ། དང་པོ་རིགས་ལ་གནས་པ་དང༌།

ཞུགས་པ་གཉིས་སོ། །ཞུགས་པ་ལ་བསམ་པ་མ་དག་པ་ཆོས་མཆོག་མན་ཆད་དང༌། བསམ་པ་དག་པ་ས་དང་པོ་ཡན་ཆད་དོ། །བསམ་པ་དག་པ་ལ་ཡང་ཡོངས་སུ་མ་སྨིན་པས་དགུ་པ་མན་ཆད་དང༌། ཡོངས་སུ་སྨིན་པ་ས་བཅུ་པའོ། །ཡོངས་སུ་མ་སྨིན་པ་ཡང་ངེས་པར་ཞུགས་པ་མ་ཡིན་པས་བདུན་པ་མན་ཆད་དང༌། ངེས་པར་ཞུགས་པས་བརྒྱད་པ་དང་དགུ་པའོ། །ཡོངས་སུ་སྨིན་པ་ལ་ཡང་ཚེ་ཕྱི་མ་ལ་འཚང་རྒྱ་བ་སྐྱེ་བ་གཅིག་གིས་ཐོགས་པ་དང༌། ཚེ་འདི་ཉིད་ལ་འཚང་རྒྱ་བ་སྲིད་པ་ཐ་མ་པའོ། །གཉིས་པ་ལ་གཉིས་ཏེ། ཕ་རོལ་ཏུ་ཕྱིན་པ་དྲུག་སྒྲུབ་པ་དང༌། ༼༤༨༧༽ ཕྲིན་ལས་གཞན་དོན་མཛད་པའོ། །དང་པོ་ལ་བརྒྱད་ལས། བྱང་ཆུབ་ལ་སྤྲོ་བ་ནི་འདོད་པའི་ལོངས་སྤྱོད་ལ་མ་ཆགས་པ་སྦྱིན་པ་དང༌། ལུས་ངག་ཡིད་གསུམ་གྱི་ལས་གསུམ་རྣམ་པར་དག་པ་ཚུལ་ཁྲིམས་དང༌། ཁྲོ་བ་ཟིལ་གྱིས་གནོན་པ་བཟོད་པ་དང༌། ཡོན་ཏན་མཆོག་ལྷུར་ལེན་པ་བརྩོན་འགྲུས་དང༌། ཆོས་ཏེ་དམིགས་པ་ལ་སེམས་མི་གཡོ་བ་བསམ་གཏན་དང༌། དེ་ཁོ་ན་ཉིད་ཟབ་མོ་བདག་མེད་གཉིས་མཐོང་བའི་ཤེས་རབ་སྟེ་དྲུག་སྒྲུབ་ཅིང་བྱང་ཆུབ་ཆེན་པོ་ལ་དགའ་བ་སྟེ། སྨོན་པ་དང་ལྡན་པ་ནི་བྱང་ཆུབ་སེམས་དཔའ་ཡིན་ནོ། །གཞན་དོན་ལ་བརྩོན་པ་ནི་ལུས་དང་ལོངས་སྤྱོད་ཀྱིས་སེམས་ཅན་ལ་ཕན་འདོགས་པར་འདོད་པ་དང༌། གཞན་ལ་གནོད་པ་མེད་པར་ལྟ་བ་སྟེ་སེམས་པ་དང༌། གཞན་གྱི་གནོད་པ་དྭང་དུ་ལེན་ཅིང་བཟོད་པ་དང༌། སྡུག་བསྔལ་གྱིས་སྤ་མི་འགོང་བས་ན་བརྟན་པ་དང༌། བསམ་གཏན་གྱི་བདེ་བ་ལ་མ་ཆགས་པས་ན་བག་ཡོད་པ་དང༌། མདོ་སྡེ་ལ་སོགས་པ་མང་དུ་ཐོས་ཤིང་གཞན་གྱི་དོན་ལ་བརྩོན་པ་ནི་བྱང་ཆུབ་སེམས་དཔའ་ཡིན་ནོ། །ཐེག་ཆེན་ལ་གནས་པ་ནི་རང་གིས་ལོངས་སྤྱོད་ཡོངས་སུ་གཟུང་པའི་ཉེས་དམིགས་ཤེས་པ་དང༌། ལོངས་སྤྱོད་ལ་མ་ཆགས་པས་དེ་སྤངས་ཏེ་རབ་ཏུ་འབྱུང་བ་དང༌། གཞན་གྱིས་གནོད་པ་བྱས་ཀྱང་ཞེ་ལ་ཁོན་དུ་མི་འཛིན་པ་དང༌། དུས་རྟག་ཏུ་རྣལ་འབྱོར་ལ་བརྩོན་པ་དང༌། ཞི་གནས་དང༌།

རབ་ཏུ་འཛིན་པ་དང༌། བཏང་སྙོམས་ཀྱི་རྒྱུ་མཚན་ལ་མཁས་པ་དང༌། ལྟ་བ་ངན་པ་མེད་ཅིང་ནང་དུ་སྟེ་ཐེག་ ༼༤༨༨༽ ཆེན་ལ་རབ་ཏུ་གནས་ཤིང་མི་གཡོ་བ་ནི་བྱང་ཆུབ་སེམས་དཔའ་ཡིན་ནོ། །ཐེག་པ་གཞན་གྱིས་མི་འཁྲུགས་པ་ནི་བརྩེ་བ་དང་ལྡན་པས་ལུས་དང་ལོངས་སྤྱོད་ཐམས་ཅད་གཞན་ལ་གཏོང་བ་དང༌། ངོ་ཚ་ཤེས་པའི་ཡོན་ཏན་ལ་གནས་པས་ཉེས་སྤྱོད་ལ་མི་འཇུག་པ་དང༌། སེམས་ཅན་དང་སེམས་ཅན་མ་ཡིན་པ་ལས་བྱུང་བའི་སྡུག་བསྔལ་དྭང་དུ་ལེན་པ་དང༌། རང་གི་བདེ་བ་ལ་མ་ཆགས་པར་དགེ་བ་ལ་བརྩོན་པ་དང༌། ཞི་གནས་ཀྱི་རྒྱུ་མཚན་ལ་སོགས་པ་གསུམ་མི་བརྗེད་པའི་དྲན་པ་གཙོ་ཆེ་བའི་སྟོབས་ཀྱིས་སེམས་མཉམ་པར་འཇོག་པ་དང༌། ཤིན་ཏུ་མཉམ་པར་བཞག་པ་རྣམ་པར་མི་རྟོག་པའི་ཡེ་ཤེས་ཀྱི་བདག་ཉིད་དུ་གྱུར་པའི་ཤེས་རབ་དང་ལྡན་ཞིང་ཐེག་པ་གཞན་གྱིས་མི་འཁྲུགས་པ་ནི་བྱང་ཆུབ་སེམས་དཔའ་ཡིན་ནོ། །འཁོར་བ་མི་འདོར་བ་ནི་གཞན་གྱི་སྡུག་བསྔལ་སེལ་བ་དང༌། གཞན་ལ་སྡུག་བསྔལ་མི་བྱེད་པ་དང༌། སྡུག་བསྔལ་བཟོད་པ་སྟེ་དེས་མི་འཁྲུགས་པ་དང༌། སྡུག་བསྔལ་གྱིས་འཇིགས་པ་མེད་པར་དགེ་བ་ལ་འཇུག་པ་དང༌། འདོད་པ་ལས་འདོད་ཆགས་དང་བྲལ་བས་སྡུག་བསྔལ་ལས་རྣམ་པར་གྲོལ་བ་དང༌། སྡུག་བསྔལ་ལ་འཁོར་གསུམ་དུ་མི་རྟོག་ཅིང་གཞན་དོན་དུ་འཁོར་བའི་སྡུག་བསྔལ་དྭང་དུ་ལེན་པ་ནི་བྱང་ཆུབ་སེམས་དཔའ་ཡིན་ནོ། །བྱང་ཆུབ་ཆེན་པོ་ལྷུར་ལེན་པ་ནི་སེར་སྣའི་ཆོས་ལ་མི་དགའ་བ་དང༌། རང་བཞིན་གྱིས་ཚུལ་ཁྲིམས་ཀྱི་ཆོས་ལ་དགའ་བ་དང༌། ཁོང་ཁྲོའི་ཆོས་ལ་སྨོད་ཅིང་དགེ་བའི་ཆོས་ལ་མངོན་པར་བརྩོན་པ་དང༌། ༼༤༨༩༽ སྙོམས་པར་འཇུག་པའི་ཆོས་ལ་དབང་བ་དང༌། ཤེས་བྱའི་ཆོས་ལ་མི་ཤེས་པའི་མུན་པ་མེད་ཅིང༌། ཆོས་གཙོར་བྱེད་པ་སྟེ་བྱང་ཆུབ་ཆེན་པོ་ལྷུར་ལེན་པའོ། །ཐེག་ཆེན་ལ་བག་ཡོད་པ་ནི་ལོངས་སྤྱོད་ལ་བག་ཡོད་པ་སྟེ། དེ་ལ་མ་ཆགས་པ་དང༌། བསླབ་བྱར་ངེས་པ་ལ་བག་ཡོད་པ་སྟེ་ངེས་པར་སློབ་པ་དང༌།

རང་གཞན་གྱི་སེམས་ཁོང་ཁྲོ་ལས་བསྲུང་བ་དང༌། དགེ་བ་ལ་སྤྲོ་བས་རྟག་ཏུ་གུས་པར་བྱེད་པ་དང༌། བསམ་གཏན་གྱི་བདེ་བ་ལ་མ་ཆགས་པ་དང༌། ཆོས་ཡང་དག་པ་ཇི་ལྟ་བ་བཞིན་དུ་ཤེས་པས་ཆོས་ལ་བག་ཡོད་པ་དང༌། ཐེག་ཆེན་གྱི་བྱ་བ་ལ་གཟོད་པ་ལྷུར་བྱེད་པས་ཐེག་པ་བག་ཡོད་ཅེས་བྱའོ། །ཐེག་པ་གཞན་དོན་དུ་མི་གཉེར་བ་ནི་མ་གུས་པ་སྟེ། སློང་བ་པོ་ཁྱད་དུ་གསོད་ན་ངོ་ཚ་བ་དང༌། ཉེས་པ་ཆུང་ངུ་ཙམ་གྱིས་ཀྱང་ངོ་ཚ་བ་དང༌། མི་བཟོད་པ་དང༌། དགེ་བ་ལས་ཡོངས་སུ་ཉམས་པ་དང༌། སེམས་རྣམ་པར་འཕྲོ་བ་དང༌། ཆོས་ཀྱི་བདག་མེད་མ་རྟོགས་པ་ལྟ་བ་ཆུང་ངུ་ལ་ཡང་ངོ་ཚ་བ་དང༌། ཐེག་པ་གཞན་ཉན་རང་གི་ཐེག་པ་ལ་འཇུག་པ་ངོ་ཚ་བ་སྟེ་དེ་རྣམས་སྤོང་བའོ། །གཉིས་པ་ནི་ཕར་ཕྱིན་དྲུག་དང་བྱང་ཆུབ་ཆེན་པོར་སྨོན་པས་གཞན་ལ་ཇི་ལྟར་ཕན་འདོགས་པའི་ཚུལ་སྟོན་ཏེ། སྦྱིན་པས་ཚེ་འདི་དང༌། ཚུལ་ཁྲིམས་ཀྱིས་སྐྱེ་བ་ཁྱད་པར་ཅན་ཐོབ་ནས་ཕ་རོལ་དུ་དང༌། བཟོད་པས་བཏང་སྙོམས་ཏེ་གནོད་ལན་མི་བྱེད་པ་དང༌། བརྩོན་འགྲུས་ཀྱིས་དགོས་པའི་གྲོགས་མངོན་པར་འདུ་བྱེད་པ་དང་ལྡན་པ་དང༌། བསམ་གཏན་གྱིས་རྫུ་འཕྲུལ་ལ་ ༼༤༩༠༽ སོགས་པ་ལ་དབང་འབྱོར་པ་ཉིད་ཐོབ་པའི་སྒོ་ནས་དང༌། ཤེས་རབ་ཀྱིས་ཆོས་ཐམས་ཅད་བདག་མེད་པར་མཚུངས་པར་སྟོན་པ་སྟེ་དྲུག་གིས་ཕན་འདོགས་ཤིང༌། སངས་རྒྱས་པ་ན་དེ་དག་གི་འབྲས་བུ་ཆེན་པོས་ཕན་འདོགས་སོ། །མཚན་གྱི་རྣམ་གྲངས་ནི་བཅུ་དྲུག་སྟེ། གཞན་དོན་དུ་བྱང་ཆུབ་ཐོབ་པར་འདོད་པས་ན་བྱང་ཆུབ་སེམས་དཔའོ། །བཤད་སྦྱར་ལས། འདི་བྱང་ཆུབ་དང་སེམས་ཅན་ལ་དམིགས་པའི་ཕྱིར་བྱང་ཆུབ་སེམས་དཔའ་སྟེ་ཞེས་སོ། །ཆེན་པོ་བདུན་དང་ལྡན་པས་སེམས་དཔའ་ཆེན་པོའོ། །མདོ་སྡུད་པ་ལས་ནི། ཅིའི་ཕྱིར་འདི་ནི་བྱང་ཆུབ་སེམས་དཔའ་བྱ་ཞེ་ན། །ཆགས་པ་གཅོད་བྱེད་ཀུན་ལ་ཆགས་པ་ཟད་པར་འདོད། །རྒྱལ་བ་རྣམས་ཀྱི་བྱང་ཆུབ་ཆགས་མེད་གྱུར་ལ་རེག །དེས་ན་འདི་ནི་བྱང་ཆུབ་སེམས་དཔའི་མིང་ཐོབ་བོ། །ཅིའི་ཕྱིར་དེ་ནི་སེམས་དཔའ་ཆེ་ཞེས་བྱ་ཞེ་ན། །སེམས་ཅན་ཚོགས་རྣམས་མང་པོའི་མཆོག་ཏུ་གྱུར་པ་དང༌། །སེམས་ཅན་ཁམས་ཀྱི་ལྟ་རྣམས་ཆེན་པོ་གཅོད་པ་སྟེ།

དེ་ཕྱིར་སེམས་དཔའ་ཆེན་པོ་ཞེས་ནི་རབ་ཏུ་བརྗོད། །ཅེས་གསུངས་སོ། །ཟབ་ཅིང་རྒྱ་ཆེ་བ་རྟོགས་པས་བློ་ལྡན་ནོ། །ཤེས་རབ་གཞན་པས་ཁྱད་པར་དུ་འཕགས་པས་ན་གསལ་བའི་མཆོག་གོ །སྐྱེ་བའི་ཁྱད་པར་བཞིས་སངས་རྒྱས་ཀྱི་སྲས་སུ་སྐྱེས་པས་ན་རྒྱལ་སྲས་སོ། །སངས་རྒྱས་ཀྱི་གཞིར་གྱུར་པས་ན་རྒྱལ་བའི་གཞིའོ། །བདུད་བཞིའི་འཇོམས་པས་ན་རྒྱལ་བྱེད་དོ། །འབྲས་བུ་སྟོབས་ལ་སོགས་པའི་གཞིར་གྱུར་པས་ན་ ༼༤༩༡༽ རྒྱལ་བའི་མྱུ་གུའོ། །བདུད་བཞི་འཇོམས་པའི་སྟོབས་དང་ལྡན་པས་ན་རྩལ་ལྡན་ནོ། །བདག་མེད་གཉིས་རྟོགས་པས་ན་འཕགས་པའི་མཆོག་གོ །གདུལ་བྱ་འཁོར་བ་ལས་སྒྲོལ་ཞིང་ཕན་བདེས་སྐྱོང་བས་ན་དེད་དཔོན་ནོ། །ཡོན་ཏན་གྱིས་ཆེ་བར་གྲགས་པས་ན་གྲགས་མཆོག་གོ །སྙིང་རྗེ་ཆེན་པོ་དང་ལྡན་པས་ན་སྙིང་རྗེ་ཅན་ནོ། །བསོད་ནམས་ཀྱི་ཚོགས་ཆེན་པོ་བསགས་པས་ན་བསོད་ནམས་ཆེན་པོའོ། །ཡོན་ཏན་ལ་དབང་འབྱོར་བས་ན་དབང་ཕྱུག་གོ །ཕར་ཕྱིན་དྲུག་དང་ལྡན་པས་ན་ཆོས་དང་ལྡན་པའོ། །མཚན་གྱི་ངེས་ཚིག་ལ་བཞི་སྟེ། ལམ་རྟོགས་པ་དང༌། ཤེས་བྱ་རྟོགས་པ་དང༌། འབྲས་བུ་རྟོགས་པ་དང༌། རྟོགས་པའི་དབྱེ་བའོ། །དང་པོ་ནི་དེ་ཁོ་ན་ཉིད་བཟང་པོ་བདག་མེད་གཉིས་རྟོགས་པ་དང༌། རང་གཞན་གྱི་དོན་ཆེན་པོ་ལེགས་པར་རྟོགས་པ་དང༌། འདུས་བྱས་དང་འདུས་མ་བྱས་ཀྱི་དོན་ཀུན་རྣམ་པ་ཐམས་ཅད་དུ་རྟོགས་པ་དང༌། མྱ་ངན་ལས་འདས་པ་ཀུན་ཏུ་སྟོན་པ་ན་ཡང་མི་ཟད་པས་རྟག་ཏུ་རྟོགས་པ་དང༌། གདུལ་བྱ་ཇི་ལྟར་འདུལ་བའི་ཐབས་རྣམས་རྟོགས་པ་སྟེ། ཁྱད་པར་ལྔ་པོ་དེ་དང་ལྡན་པའི་རྒྱུ་དེས་ན་བྱང་ཆུབ་སེམས་དཔའ་ཞེས་བྱའོ། །གཉིས་པ་ལ་གསུམ་ལས། གཞན་དབང་གསུམ་རྟོགས་པ་ནི་ཉོན་ཡིད་ཀྱིས་བདག་ཏུ་གཟུང་བར་བྱ་བའི་གཞི་ཀུན་གཞིའི་རྣམ་ཤེས་རྗེས་སུ་རྟོགས་པ་དང༌། ཉོན་མོངས་པ་བཞི་དང་མཚུངས་པར་ལྡན་པའི་སྒོ་ནས་ཀུན་གཞི་ལ་བདག་ཏུ་ལྟ་བ་གང་ཞིག་ཤེས་པ་དང་སྤང་བར་དཀའ་བས་ ༼༤༩༢༽

ཕྲ་བ་སྟེ། ཉོན་ཡིད་རྟོགས་པ་དང༌། རྣམ་པར་རིག་པ་སྣ་ཚོགས་རྣམ་ཤེས་ཚོགས་དྲུག་རྟོགས་པ་དང༌། དེ་ལྟར་སེམས་དང༌། ཡིད་དང༌། རྣམ་པར་ཤེས་པ་སྟེ་གསུམ་པོ་ཀུན་ཡང་དག་པ་མ་ཡིན་པའི་ཀུན་ཏུ་རྟོག་པ་གཞན་དབང་ཡིན་པར་རྟོགས་པས་བྱང་སེམས་ཡིན་ནོ། །སྤང་གཉེན་དང་མཚན་ཉིད་རྟོགས་པ་ནི་མ་རྟོགས་པ་སྟེ་མ་རིག་པ་རྟོགས་པ་དང༌། རྗེས་སུ་རྟོགས་པ་ནི་དེའི་གཉེན་པོ་རིག་པ་ཡེ་ཤེས་རྟོགས་པ་སྟེ། སྤང་གཉེན་གཉིས་རྟོགས་པའོ། །མཚན་ཉིད་གསུམ་ལས། ཀུན་བཏགས་ཇི་ལྟར་བཏགས་པ་ལྟར་གྱི་དངོས་པོར་མེད་པར་རྟོགས་པ་དང༌། གཞན་དབང་རྐྱེན་ལས་སྐྱེ་བར་རབ་ཏུ་རྟོགས་པ་དང༌། གཟུང་འཛིན་གཉིས་སུ་ཞེན་པ་ནི་ཆོས་ཉིད་མ་རྟོགས་པ་ཡིན་པར་རྟོགས་པའི་སྒོ་ནས་གཟུང་འཛིན་དང་བྲལ་བའི་ཆོས་ཉིད་ཡོངས་གྲུབ་སོ་སོ་རང་རིག་པའི་ཡེ་ཤེས་ཀྱིས་སོ་སོར་རྟོགས་པའི་རྒྱུ་ཞེས་སོ། །ཇི་ལྟ་བ་དང་ཇི་སྙེད་པ་རྟོགས་པ་ནི་གཞན་དབང་བདེན་པའི་དོན་དུ་མེད་པར་རྟོགས་པ་དང༌། དོན་དམ་པ་ཡོངས་གྲུབ་རྟོགས་པ་དང༌། སྐྱེ་མཆེད་བཅུ་གཉིས་པོ་བྱིས་པས་གཟུང་འཛིན་དུ་བཏགས་པ་དེ་དག་གི་དོན་ཀུན་བཏགས་པ་ཙམ་དུ་རྟོགས་པ་དང༌། ཤེས་བྱ་མཐའ་དག་གི་དོན་རྟོགས་པ་དང༌། རྟོགས་བྱ་ཡུལ་དྲུག་དང༌། རྟོགས་གཞི་དབང་པོ་དྲུག་དང༌། རྟོགས་པ་རྣམ་ཤེས་དྲུག་སྟེ་འཁོར་གསུམ་དག་པར་རྟོགས་པའི་རྒྱུ་ཞེས་སོ། །གསུམ་པ་ནི་འགྲུབ་པར་འགྱུར་བ་སངས་རྒྱས་ཉིད་རྟོགས་པ་དང༌། གནས་དགའ་ ༼༤༩༣༽ ལྡན་ན་བཞུགས་པ་རྟོགས་པ་དང༌། ལྷུམས་སུ་འཇུག་པ་རྗེས་སུ་རྟོགས་པ་དང༌། ལྷུམས་ནས་བལྟམས་པ་དང༌། བཟོའི་གནས་ལ་མཁས་པ་དང༌། བཙུན་མོའི་འཁོར་གྱིས་རོལ་པ་དང༌། རབ་ཏུ་འབྱུང་བ་དང༌། དཀའ་བ་སྤྱོད་པ་དང༌། མངོན་པར་རྫོགས་པར་བྱང་ཆུབ་པའི་རིམ་པ་རྟོགས་པ་དང༌། མ་རྟོགས་པ་རྣམས་ཀྱིས་དོན་རབ་ཏུ་རྟོགས་པ་དང༌། ཐེ་ཚོམ་ཅན་གྱི་ཐེ་ཚོམ་བསལ་བའི་ཕྱིར་ཆོས་ཀྱི་འཁོར་ལོ་བསྐོར་བར་རྟོགས་པའི་རྒྱུ་ཞེས་སོ། །བཞི་པ་ནི་བློ་དང་ལྡན་པ་རྣམས་ཀྱི་རྟོགས་པ་ལ་དུས་ཀྱི་སྒོ་ནས་ཕྱེ་ན་བློ་ཐོབ་པ་འགགས་པ་ནི་འདས་པ།

མ་ཐོབ་པ་མ་འོངས་པ། ཐོབ་པ་རབ་ཏུ་གནས་པ་ད་ལྟར་བྱུང་བའི་རྟོགས་པའོ། །ཕྱི་ནང་གི་སྒོ་ནས་ཕྱེ་ན་རྟོགས་པ་ན་རང་གི་རྟོགས་པ་སྟེ་ནང་དང་རྗེས་སུ་རྟོགས་པ་ནི་གཞན་ལས་རྟོགས་པ་སྟེ་ཕྱིའོ། །ཕྲ་རགས་ཀྱིས་ཕྱེ་ན་སོ་སོར་འཆད་བློ་ནི་ཐོས་བསམ་གྱི་རྟོགས་པ་སྟེ་རགས་པའོ། །བརྗོད་མེད་ནི་སྒོམ་བྱུང་གིས་རྟོགས་པ་སྟེ་ཕྲ་བའོ། །མཆོག་དམན་གྱིས་ཕྱེ་ན་ང་རྒྱལ་བཅོམ་པ་ས་བརྒྱད་པ་ཡན་ཆད་གྱ་ནོམ་པ། ང་རྒྱལ་ཅན་ས་བདུན་པ་མན་ཆད་ནི་དམན་པའོ། །ཉེ་རིང་གིས་ཕྱེ་ན་བློ་གྲོས་མ་སྨིན་པ་ས་དགུ་པ་མན་ཆད་ནི་རིང་བ་དང་ཡང་དག་པར་སྨིན་པ་ས་བཅུ་པ་ནི་ཉེ་བའོ། །ཡོན་ཏན་གྱི་སྐབས་བཤད་ཟིན་ཏོ། །དེ་ལྟར་བསླབ་པའི་དམིགས་པ་དང༌། ཇི་ལྟར་སློབ་པའི་སྤྱོད་པ་དང༌། སློབ་པ་པོ་རྟེན་གྱི་གང་ཟག་བསྟན་ནས་སྤྱོད་པ་དེ་དང་ལྡན་པའི་གང་ཟག་གིས་འབྲས་བུ་ཐོབ་པར་འགྱུར་བས་དེའི་འོག་ཏུ་འབྲས་བུ་ ༼༤༩༤༽ སྟོན་ནོ། །དེ་ལ་གཉིས་ཏེ། གནས་སྐབས་དང༌། མཐར་ཐུག་གི་འབྲས་བུའོ། །དང་པོ་ལ་གསུམ་སྟེ། ས་ཐོབ་མ་ཐོབ་ཐུན་མོང་གི་འབྲས་བུ་དང༌། ས་ཐོབ་པའི་འབྲས་བུ་དང༌། དེ་གཉིས་ཁྱད་པར་དུ་བྱེད་པའི་སྤྱོད་པའི་དབྱེ་བའོ། །དང་པོ་ལ་ལྔ་སྟེ། རྟགས་དང༌། ཕྱོགས་དང༌། ལྷག་པའི་བསམ་པ་དང༌། ཡོངས་སུ་འཛིན་པ་དང༌། སྐྱེ་བ་རྣམ་པར་དབྱེ་བའོ། །དང་པོ་ནི་དེ་ལྟར་བྱང་ཆུབ་སེམས་དཔའི་ཡོན་ཏན་མང་པོ་བསྟན་ནས་ད་ནི་དེ་ལྟ་བུའི་བྱང་སེམས་དེ་ཡིན་པར་ཤེས་པར་བྱེད་པའི་རྟགས་སྟོན་པ་ནི་སེམས་ཅན་རྣམས་ལ་སྙིང་བརྩེ་བ་དང༌། ཕར་ཕྱིན་དྲུག་གི་ཆོས་སྙན་པར་སྨྲ་བ་དང༌། སྙིང་སྟོབས་དང༌། སྲན་ཐུབ་པ་དང༌། མ་ཞུམ་པའི་སྟོབས་དང་ལྡན་པས་བརྟན་པ་ཉིད་དང༌། ཟང་ཟིང་གི་སྦྱིན་པ་རྒྱ་ཆེར་གཏོང་བས་ལག་བརྐྱང་བ་དང༌། དགོངས་པ་ཟབ་མོ་ངེས་པར་འགྲེལ་པ་སྟེ་འདི་དག་བློ་ལྡན་རྣམས་ཀྱི་རྟགས་སོ། །དེ་ལ་བརྩེ་བ་ནི་སེམས་ཅན་ཡོངས་སུ་བཟུང་བ་དང༌། སྙན་པར་སྨྲ་བ་ནི་གཞན་བསྟན་པ་ལ་མོས་པ་ཐོབ་པ་དང༌།

བརྟན་པ་ནི་དཀའ་སྤྱོད་ལ་མི་སྐྱོ་བ་དང༌། ལག་བརྐྱང་བ་དང༌། དགོངས་པ་ཟབ་མོ་འགྲེལ་པ་གཉིས་ནི་གོ་རིམ་བཞིན་དུ་ཟང་ཟིང་དང་ཆོས་གཉིས་ཀྱིས་སེམས་ཅན་བསྡུ་བའི་ཕྱིར་ཡིན་ནོ། །དེ་དག་ཀྱང་བརྩེ་བ་ནི་བསམ་པ་དང༌། གཞན་བཞི་སྦྱོར་བ་སྟེ་བསམ་སྦྱོར་གཉིས་ཀ་བསྡོམས་པས་རྟགས་ལྔར་ཤེས་པར་བྱའོ། །གཉིས་པ་ལ་གསུམ་ལས། ཁྱིམ་པའི་ཕྱོགས་ནི་བྱང་ཆུབ་སེམས་དཔའ་ཁྱིམ་པའི་སྒོ་ནས་གཞན་དོན་བྱེད་ན་འཁོར་ལོས་ 

༼༤༩༥༽ སྒྱུར་བའི་རྒྱལ་པོ་རྣམས་སུ་གྱུར་ནས་སྐྱེ་བ་ཐམས་ཅད་དུ་རྟག་ཏུ་སེམས་ཅན་རྣམས་ཀྱི་དོན་བྱེད་དོ། །འདི་ནི་ཕལ་ཆེ་བ་ལ་དགོངས་སོ། །རབ་ཏུ་བྱུང་བའི་ཕྱོགས་ནི་ས་རྣམས་ཀུན་ལ་བློ་དང་ལྡན་པ་རྣམས་ཀྱི་རབ་ཏུ་བྱུང་བའི་ཚུལ་ནི་གསུམ་སྟེ། མཁན་སློབ་ལ་སོགས་པ་ལས་ཡང་དག་པར་ལེན་པའི་ཆོ་གས་ཐོབ་པ་དང༌། ས་དང་པོ་ཡན་ཆད་དུ་རྒྱུ་མཐོང་སྤང་ཟད་པས་འབྲས་བུ་ཉེས་ལྟུང་མི་འབྱུང་བ་ཆོས་ཉིད་ཀྱིས་ཐོབ་པ་ནི་སྔ་མ་དེ་ལས་གཞན་པའི་རབ་ཏུ་བྱུང་བའི་ཚུལ་གཅིག་ཡིན་ལ། མཆོག་གི་སྤྲུལ་པས་མཆོད་རྟེན་རྣམ་དག་གི་དྲུང་དུ་རབ་ཏུ་བྱུང་བ་སྟོན་པར་བྱེད་པ་ལྟ་བུ་ཡང་ཚུལ་གཅིག་ཡིན་ནོ། །དེ་གཉིས་ཀྱི་ཁྱད་པར་ནི་རབ་ཏུ་བྱུང་བའི་ཕྱོགས་དག་ནི་འདི་དང་ཕྱི་མར་ཐོབ་པར་འགྱུར་བའི་ཚད་མེད་པའི་ཡོན་ཏན་རྣམས་དང་ལྡན་ནོ། །དེ་ལྟ་བས་ན་བྱང་ཆུབ་སེམས་དཔའ་རབ་ཏུ་བྱུང་སྡོམ་བརྩོན་དེ་ནི་ཁྱིམ་པའི་བྱང་ཆུབ་སེམས་དཔའ་ལས་ཁྱད་པར་དུ་འཕགས་ཏེ། དྲག་ཤུལ་ཅན་གྱིས་ཞུས་པ་ལས། ཁྱིམ་ན་གནས་པ་ནི་ཉེས་པའི་ཚོགས་མང་བའོ། །རབ་ཏུ་བྱུང་བ་ནི་ཡོན་ཏན་གྱི་ཚོགས་མང་བའོ། །ཞེས་པ་ལ་སོགས་པ་ཁྱད་པར་མང་དུ་གསུངས་སོ། །གསུམ་པ་ནི། ས་རྣམས་ཀུན་ལ་བརྟན་པ་རྣམས་ཀྱི་ལྷག་པའི་བསམ་པ་ལྔ་སྟེ། སེམས་ཅན་ཐམས་ཅད་ལ་ཕ་རོལ་དུ་སྡུག་པའི་འབྲས་བུ་འདོད་པ་ནི་བདེ་བའི་བསམ་པ་དང༌། ཚེ་འདི་ལ་དགེ་བ་ལ་འཇུག་པར་འདོད་པ་ཕན་པའི་ལྷག་པའི་བསམ་པ་དང༌། མྱ་ངན་ལས་འདས་པར་འདོད་པ་ནི་སྡུག་བསྔལ་ ༼༤༩༦༽ མེད་པས་བདེ་བ་དང་ཉོན་མོངས་པ་མེད་པས་ཕན་པའི་བསམ་པ་ཡིན་པས་ན་ཕན་བདེ་གཉིས་ཀའི་བསམ་པ་ཡིན་པས་གོང་མ་གཉིས་ལས་ལོགས་སུ་མི་བགྲང་ངོ༌། །ས་མཚམས་ཀྱིས་ཕྱེ་ན་འཕགས་པའི་ས་ལ་མ་ཞུགས་པ་རྣམས་ཀྱི་ལྷག་པའི་བསམ་པ་ནི་མ་དག་པའོ། །དང་པོ་ནས་བདུན་པའི་བར་གྱི་ནི་རྣམ་པར་དག་པའོ། །ཕྱིར་མི་ལྡོག་པའི་ས་ཐོབ་པ་རྣམས་ཀྱི་ནི་རབ་ཏུ་དག་པ་སྟེ།

ལྔ་པོ་དེ་ནི་སེམས་ཅན་རྣམས་ཀྱི་དོན་ལ་དམིགས་པའི་ལྷག་པའི་བསམ་པར་འདོད་དོ། །བཞི་པ་ནི་ས་རྣམས་ཀུན་ལ་བློ་དང་ལྡན་པས་སེམས་ཅན་ཡོངས་སུ་འཛིན་ཚུལ་ནི་སྨོན་ལམ་སྟེ། བྱང་ཆུབ་ཀྱི་སེམས་ཀྱིས་སེམས་ཅན་ཐམས་ཅད་ཡོངས་སུ་འཛིན་པ་དང༌། ས་དང་པོ་ཐོབ་པ་ན་བདག་དང་གཞན་ལ་སེམས་མཉམ་པ་དང༌། འཁོར་ལོས་སྒྱུར་བ་ལ་སོགས་པ་སེམས་ཅན་རྣམས་ཀྱི་བདག་པོར་གྱུར་པ་དང༌། སློབ་དཔོན་དུ་གྱུར་ཏེ་འཁོར་སྡུད་པས་སེམས་ཅན་ཡོངས་སུ་འཛིན་པ་སྟེ་བཞི་ཡིན་ནོ། །ལྔ་པ་ནི་བློ་ལྡན་རྣམས་ཀྱི་སྐྱེ་བ་ལེན་ཚུལ་ནི་མོས་སྤྱོད་ལ་གནས་པ་རྣམས་ལས་བཟང་པོས་འདོད་ཁམས་སུ་སྐྱེ་བ་དང༌། གཞན་ཡང་འཕགས་པའི་ས་ཐོབ་པ་ན་ངན་སོང་དུ་སྐྱེ་བའི་ལས་གཏན་ནས་མེད་ཀྱང་སྨོན་ལམ་གྱི་དབང་གིས་གཞན་དོན་དུ་ངན་སོང་དུ་ཡང་སྐྱེ་བ་དང༌། བསམ་གཏན་གྱི་སེམས་ཐོབ་ཀྱང་སྙིང་རྗེའི་དབང་གིས་བསམ་གཏན་དུ་སྐྱེ་བ་བཟློག་ནས་ཏིང་ངེ་འཛིན་གྱི་དབང་གིས་འདོད་ཁམས་སུ་སྐྱེ་བ་དང༌། དབང་འབྱོར་པའི་དབང་གིས་སྤྲུལ་སྐུ་དགའ་ལྡན་ལ་སོགས་པར་ ༼༤༩༧༽ སྐྱེ་བ་སྟེ་བཞིར་འདོད་པ་ཡིན་ནོ། །ས་ཐོབ་པའི་འབྲས་བུ་ལ་གཉིས་ཏེ། སྤྱི་དོན་དང༌། གཞུང་དོན་ནོ། །དང་པོ་ལ་གཉིས་ལས། སྐྱེ་བའི་རྟེན་གྱི་གང་ཟག་ནི་ལམ་གང་ལ་སྐྱེ་བ་དེ་ལ་དེའི་ཐད་ཀའི་ས་ཡང་སྐྱེའོ། །བརྟེན་པ་སའི་རང་བཞིན་ལ་གསུམ་སྟེ། མཚན་ཉིད་དང༌། དབྱེ་བ་དང༌། ཁྱད་པར་གྱི་ཆོས་བཤད་པའོ། །དང་པོ་ལ་སྤྱིའི་མཚན་ཉིད་ནི་ཡོན་ཏན་གྱི་རྟེན་བྱེད་པའོ། །སོ་སོའི་མཚན་ཉིད་ནི་ལམ་གྱི་རིགས་པས་ཤེས་སོ། །དབྱེ་བ་ནི་ཉན་ཐོས་ཀྱི་ས་ལ་སོགས་པ་གསུམ་དང༌། ཉན་ཐོས་ཀྱི་ས་ལ་ཡང་དཀར་པོ་རྣམ་པར་མཐོང་བའི་ས་དང༌། རིགས་དང༌། བརྒྱད་པ་དང༌། མཐོང་བ་དང༌། བསྲབས་པ་དང༌། འདོད་ཆགས་དང་བྲལ་བ་དང༌། བྱས་པ་རྟོགས་པའི་ས་དང༌། ཉན་ཐོས་ཀྱི་ས་དང་བརྒྱད་དེ། དེ་དག་ཀྱང་རིམ་པ་བཞིན་དུ་ཚོགས་ལམ་དང༌། སྦྱོར་ལམ་དང༌། རྒྱུན་དུ་ཞུགས་པ་དང༌།

རྒྱུན་དུ་ཞུགས་པ་ལ་གནས་པ་དང༌། ལན་ཅིག་ཕྱིར་འོང་དང༌། ཕྱིར་མི་འོང་དང༌། དགྲ་བཅོམ་དང༌། ཞུགས་པ་ཕྱི་མ་གསུམ་གྱི་གནས་སྐབས་ན་ཡོད་དོ། །ཐེག་ཆེན་གྱི་ས་ལ་ཡང་མོས་སྤྱོད་དང༌། འཕགས་པའི་ས་གཉིས་དང༌། འཕགས་པའི་ས་ལ་ཡང་བྱང་ཆུབ་སེམས་དཔའི་ས་དང༌། སངས་རྒྱས་ཀྱི་ས་གཉིས་དང༌། བྱང་ཆུབ་སེམས་དཔའི་ས་ལ་ཡང་བཅུར་དབྱེར་ཡོད་དོ། །ས་མཚམས་ལ་སོགས་པའི་དབྱེ་བ་གཞུང་དུ་སྟོན་ནོ། །ཁྱད་ཆོས་ལ་བདུན་ལས། ཡང་དག་པར་འགྲུབ་པའི་དུས་ཀྱི་ཁྱད་པར་ནི་བསྐལ་པ་གྲངས་མེད་དང་པོས་ ༼༤༩༨༽ ས་དང་པོ་དང༌། གཉིས་པ་ས་བརྒྱད་པ་དང༌། གསུམ་པ་ས་བཅུ་པ་འགྲུབ་སྟེ། བྱང་ས་ལས། བསྐལ་པ་ཆེན་པོ་གྲངས་མེད་པ་དང་པོས་ནི་མོས་པས་སྤྱོད་པ་ལ་གནས་པ་ལས་ཡང་དག་པར་འདས་ནས་རབ་ཏུ་དགའ་བ་ལ་གནས་པ་འཐོབ་སྟེ། དེ་ཡང་རྟག་ཏུ་འབད་པས་འཐོབ་ཀྱི་མི་འབད་པས་ནི་མ་ཡིན་ནོ། །བསྐལ་པ་ཆེན་པོ་གྲངས་མེད་པ་གཉིས་པས་ནི་རབ་ཏུ་དགའ་བ་ལ་གནས་པ་ནས་མཚན་མ་མེད་པ་ལ་གནས་པ་རྩོལ་བ་དང་བཅས་པའི་བར་ལས་འདས་ཏེ། མཚན་མ་མེད་པ་ལ་གནས་པ་ལྷུན་གྱིས་གྲུབ་པ་འཐོབ་པར་འགྱུར་རོ། །དེ་ནི་ངེས་པ་ཁོ་ན་སྟེ། འདི་ལྟར་བསམ་པ་དག་པའི་བྱང་ཆུབ་སེམས་དཔའ་དེ་ནི་ངེས་པར་འབད་པའི་ཕྱིར་རོ། །བསྐལ་པ་ཆེན་པོ་གྲངས་མེད་པ་གསུམ་པས་ནི་མཚན་མ་མེད་པར་ལྷུན་གྱིས་འགྲུབ་པ་དང༌། སོ་སོ་ཡང་དག་པར་རིག་པ་ལ་གནས་པ་ལས་ཡང་དག་པར་འདས་ནས་བྱང་ཆུབ་སེམས་དཔའི་གནས་པ་མཆོག་འཐོབ་པར་འགྱུར་རོ་ཞེས་གསུངས་སོ། །གཉིས་པ་ལུས་འཛིན་པའི་ཁྱད་པར་ནི། ས་དང་པོ་ལ་གནས་པ་ནི་ཕལ་ཆེར་འཛམ་བུའི་གླིང་གི་དབང་ཕྱུག་སེར་སྣའི་དྲི་མ་དང་བྲལ་བ་སེམས་ཅན་རྣམས་ཀྱི་སེར་སྣའི་དྲི་མ་སེལ་བའི་བདག་པོར་འགྱུར་རོ། །གཉིས་པ་ལ་གླིང་བཞི་ལ་དབང་བའི་འཁོར་ལོས་སྒྱུར་བའི་རྒྱལ་པོར་གྱུར་ཏེ་ཤས་ཆེར་སེམས་ཅན་རྣམས་འཆལ་ཚུལ་དང་མི་དགེ་བ་ལས་བཟློག་ནས་དགེ་བ་ལ་འཛུད་དོ། །གསུམ་པ་ལ་བརྒྱ་བྱིན་དུ་གྱུར་ཏེ་སེམས་ཅན་རྣམས་ཀྱི་འདོད་པའི་འདོད་ཆགས་བཟློག་པ་ལ་མཁས་སོ། །

༼༤༩༩༽ བཞི་པ་ལ་འཐབ་བྲལ་གྱི་ལྷའི་རྒྱལ་པོ་རབ་འཐབ་བྲལ་དུ་གྱུར་ཏེ་སེམས་ཅན་རྣམས་ཀྱི་འཇིག་ཚོགས་ལ་ལྟ་བ་བཟློག་པ་ལ་མཁས་སོ། །ལྔ་པ་ལ་དགའ་ལྡན་གྱི་ལྷའི་རྒྱལ་པོ་ཡོངས་སུ་དགའ་ལྡན་དུ་གྱུར་ཏེ་མུ་སྟེགས་ཐམས་ཅད་བཟློག་པ་ལ་མཁས་སོ། །དྲུག་པ་ལ་འཕྲུལ་དགའི་ལྷའི་རྒྱལ་པོ་རབ་འཕྲུལ་དུ་གྱུར་ཏེ་སེམས་ཅན་རྣམས་ཀྱི་མངོན་པའི་ང་རྒྱལ་བཟློག་པ་ལ་མཁས་སོ། །བདུན་པ་ལ་གཞན་འཕྲུལ་དབང་བྱེད་ཀྱི་བདག་པོ་ལྷའི་རྒྱལ་པོ་དབང་བསྒྱུར་དུ་གྱུར་ཏེ། ཉན་རང་གི་མངོན་པར་རྟོགས་པ་སྒྲུབ་པ་རྣམས་ལ་མཁས་སོ། །བརྒྱད་པ་ལ་སྟོང་གི་བདག་པོ་ཚངས་པ་ཆེན་པོར་གྱུར་ཏེ་ཐེག་པ་གསུམ་གྱི་ཕ་རོལ་ཏུ་ཕྱིན་པ་སྟོན་པ་ལ་མཁས་ཤིང་འཇིག་རྟེན་གྱི་ཁམས་རྣམ་པར་ཕྱེ་བ་ཡོངས་སུ་དྲིས་པ་བསྟན་པས་མི་འཕྲོགས་པ་ཡིན་ནོ། །དགུ་པ་ལ་སྟོང་གསུམ་གྱི་བདག་པོ་ཚངས་པ་ཆེན་པོར་གྱུར་ཏེ་ཐེག་པ་གསུམ་གྱི་ཕ་རོལ་ཏུ་ཕྱིན་པ་སྟོན་པ་ལ་བྱང་ཞིང་སེམས་ཅན་གྱི་བསམ་པ་ཡོངས་སུ་དྲིས་པ་བསྟན་པ་རྣམས་གྱིས་མི་འཕྲོགས་པ་ཡིན་ནོ། །བཅུ་པ་ལ་འོག་མིན་གྱི་ལྷའི་རྒྱལ་པོ་དབང་ཕྱུག་ཆེན་པོར་གྱུར་ཏེ་ཐེག་པ་གསུམ་གྱི་ཕར་ཕྱིན་སྟོན་པ་ལ་མཁས་ཤིང་ཆོས་ཀྱི་དབྱིངས་རྣམ་པར་ཕྱེ་བ་ཡོངས་སུ་དྲིས་པ་བསྟན་པས་མི་འཕྲོགས་སོ། །ཞེས་ས་བཅུ་པ་ལས་གསུངས་སོ། །དེ་དག་ཀྱང་ཕལ་ཆེར་ཞེས་འབྱུང་བས་གདུལ་བྱའི་དབང་གིས་གཞན་དུ་སྐྱེ་བ་སྲིད་དོ། །གསུམ་པ་རྟགས་ཀྱི་ཁྱད་པར་ནི། ས་དང་པོ་ལ་རྨི་ལམ་དུ་སྟོང་ ༼༥༠༠༽ གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གཏེར་བྱེ་བ་ཁྲག་ཁྲིག་བརྒྱ་སྟོང་གིས་ཡོངས་སུ་གང་བར་མཐོང་ངོ༌། །གཉིས་པ་ལ་སྟོང་གསུམ་ལག་མཐིལ་ལྟར་མཉམ་པ་ལ་རིན་པོ་ཆེ་བྱེ་བ་ཁྲག་ཁྲིག་བརྒྱ་སྟོང་དུ་མས་ལེགས་པར་བརྒྱན་པར་མཐོང་ངོ༌། །གསུམ་པ་ལ་བདག་ཉིད་དཔའ་ཞིང་གོ་ཆ་སྲ་བ་ཐོགས་ནས་ཕས་ཀྱི་རྒོལ་བ་ཐམས་ཅད་འདུལ་བར་མཐོང་ངོ༌། །བཞི་པ་ལ་ཕྱོགས་བཞི་ནས་རླུང་གི་དཀྱིལ་འཁོར་བཞིས་ཐམས་ཅད་དང་ལྡན་པའི་སའི་དཀྱིལ་འཁོར་ཆེན་པོ་ལ་མེ་ཏོག་སྣ་ཚོགས་ཀྱིས་མངོན་དུ་འཐོར་བར་མཐོང་ངོ༌། །ལྔ་པ་ལ་རྒྱན་ཐམས་ཅད་ཀྱིས་བརྒྱན་པའི་བུད་མེད་ཀྱིས་མགོ་ལ་མེ་ཏོག་ཙམ་པ་ཀའི་ཕྲེང་བ་འདོགས་པར་མཐོང་ངོ༌། །དྲུག་པ་ལ་རྫིང་ཐེམ་སྐས་བཞི་དང་ལྡན་པ་གསེར་གྱི་བྱེ་མ་བདལ་བ་རྙོག་པ་མེད་ཅིང་དྭངས་ལ་ཡན་ལག་བརྒྱད་དང་ལྡན་པའི་ཆུས་ཡོངས་སུ་གང་བ་མེ་ཏོག་ཨུཏྤལ་དང༌།

ཀུ་མུ་ཏ་དང༌། པདྨ་དཀར་པོས་བརྒྱན་པ་མཐོང་སྟེ། དེ་ལ་བདག་ཉིད་རྩེ་དགའ་ཡོངས་སུ་སྤྱོད་པར་མཐོང་ངོ༌། །བདུན་པ་ལ་ངོས་གཡས་གཡོན་གཉིས་ནས་སེམས་ཅན་དམྱལ་བའི་གཡང་ས་མཐོང་སྟེ། དེ་ལས་བདག་ཉིད་མ་སྨས་མ་ཉམས་པར་སླར་ལྡོག་པར་མཐོང་ངོ༌། །བརྒྱད་པ་ལ་ཕྲག་པ་གཉིས་ན་རི་དྭགས་ཀྱི་རྒྱལ་པོ་སེང་གེ་རལ་པ་ཅན་ཅོད་པན་ཐོགས་པ་གཅན་གཟན་ཕྲ་མོ་ཐམས་ཅད་སྐྲག་པར་བྱེད་ཅིང་འདུག་པར་མཐོང་ངོ༌། །དགུ་པ་ལ་འཁོར་ལོས་སྒྱུར་བའི་རྒྱལ་པོ་མཐོང་སྟེ་སྐྱེ་བོ་བྱེ་བ་ཁྲག་ཁྲིག་བརྒྱ་སྟོང་དུ་མས་ཡོངས་སུ་བསྐོར་ཅིང་ ༼༥༠༡༽ མདུན་གྱིས་བལྟས་ལ་མགོའི་སྟེང་ན་རིན་པོ་ཆེ་སྣ་ཚོགས་ཀྱིས་སྤྲས་པའི་གདུགས་འཛིན་པ་མཐོང་ངོ༌། །བཅུ་པ་ལ་དེ་བཞིན་གཤེགས་པའི་སྐུ་མཐོང་སྟེ་སྐུ་མདོག་གསེར་ལྟ་བུ་འོད་འདོམ་གང་པ། ཚངས་པ་བྱེ་བ་ཁྲག་ཁྲིག་བརྒྱ་སྟོང་དུ་མས་ཡོངས་སུ་བསྐོར་ཅིང་མདུན་གྱིས་བལྟས་ནས་ཆོས་སྟོན་པ་མཐོང་ངོ༌། །ཞེས་བློ་གྲོས་མི་ཟད་པས་ཞུས་པ་ལས་གསུངས་སོ། །གང་གིས་གནས་སྐབས་མ་ཡིན་པར་མཚན་མ་འདི་དག་མཐོང་བར་གྱུར་པ་ནི་སྔགས་ཀྱི་མཐུའམ་བདུད་ཀྱིས་བྱིན་གྱིས་བརླབས་པ་ཡིན་པར་ཤེས་པར་བྱའོ། །གལ་ཏེ་དྲོད་ཐོབ་ནས་གཉིད་ལ་སོགས་པའི་སྒྲིབ་པ་ལྔ་ཟད་པའི་ཕྱིར་དེ་ཡན་ཆད་དུ་རྨི་ལམ་གྱི་རྟགས་མི་འཐད་དོ་ཞེ་ན། དེའི་ལན་ནི་ཆོས་ཀྱི་བཤེས་གཉེན་གྱིས་ཤེར་ཕྱིན་གྱི་འགྲེལ་བཤད་དུ་དེ་ནི་བདེན་མོད་ཀྱིས་འོན་ཀྱང་གཉིད་དེ་ནི་རྣམ་པ་གཉིས་ཏེ། རང་དབང་མེད་པ་ཉོན་མོངས་པའི་བདག་ཉིད་ཅན་གྱི་གཉིད་དང༌། དེ་ལས་བཟློག་པ་ཉིད་དོ། །སྦྱོར་བའི་ལམ་དུ་དང་པོ་བཅོམ་ཡང་བྱིན་གྱིས་བརླབས་པས་ལུས་རྒྱས་པར་བྱེད་པ་དགེ་བའི་གཉིད་ནི་ས་དེ་དང་དེ་དག་ལ་ཡང་ཡོད་པས་ན་འདི་ལ་ཉེས་པ་མེད་དོ། །གཞན་དག་ནི་གློ་བུར་པའི་ཤེས་པའི་སྣང་བ་རྨི་ལམ་ལྟ་བུ་བྱུང་བ་ནི་དེ་དང་དེ་དག་ལ་ཆོས་ཐམས་ཅད་རྨི་ལམ་ལྟ་བུར་རྟོགས་པའི་ཕྱིར་རྨི་ལམ་གྱི་མིང་གིས་བསྟན་ཏོ་ཞེས་ཟེར་ཏེ་འདིར་ལུང་དང་འགལ་བ་སྒྲུབ་པས་ཅི་ཞིག་བྱ།

ལུང་གི་ཚིག་གི་དགོངས་པ་མེད་པར་སྒྲ་གཞན་གྱིས་སྟོན་པར་མི་མཛད་དོ་ཞེས་བཤད་དོ། ། ༼༥༠༢༽ བཞི་པ་རྟོགས་པའི་ཁྱད་པར་ནི། དབུས་མཐའ་ལས། ཀུན་ཏུ་འགྲོ་དོན་མཆོག་གི་དོན། །རྒྱུ་མཐུན་དོན་གྱི་མཆོག་ཉིད་དང༌། །ཡོངས་སུ་འཛིན་པ་མེད་དོན་དང༌། །རྒྱུད་རྣམས་ཐ་དད་མེད་དོན་དང༌། །ཉོན་མོངས་རྣམ་དག་མིན་དོན་དང༌། །ཐ་དད་མེད་པའི་དོན་ཉིད་དང༌། །བྲི་མེད་འཕེལ་བ་མེད་དོན་དང༌། །དབང་ནི་རྣམ་པ་བཞི་ཡི་གནས། །ཞེས་པས། ས་དང་པོ་ལ་ཆོས་ཀྱི་དབྱིངས་ཀུན་ཏུ་འགྲོ་བའི་དོན་དུ་རྟོགས་ཏེ་བདག་གཞན་གྱི་ཆོས་ཉིད་ཐ་དད་པར་མ་མཐོང་བས་བདག་གཞན་མཉམ་པ་ཉིད་རབ་ཏུ་ཐོབ་པའོ། །གཉིས་པ་ལ་མཆོག་གི་དོན་དུ་རྟོགས་ཏེ་ཆོས་དབྱིངས་རང་བཞིན་གྱིས་འོད་གསལ་བར་མཐོང་ནས་སྒྲུབ་ཏུ་མཚུངས་པ་ལ་བདག་གི་ཆོས་དབྱིངས་ཀྱི་མཆོག་སྒྲིབ་པ་ཐམས་ཅད་དང་བྲལ་བ་ཞིག་སྒྲུབ་པའི་ཕྱིར་འབད་པར་བྱའོ་སྙམ་པའོ། །གསུམ་པ་ལ་རྒྱུ་མཐུན་པའི་དོན་གྱི་མཆོག་ཏུ་རྟོགས་ཏེ་ཆོས་དབྱིངས་རྟོགས་པ་ལས་གསུངས་རབ་འབྱུང་ཞིང༌། གསུང་རབ་ལས་ཀྱང་ཆོས་དབྱིངས་རྟོགས་པ་འབྱུང་བས་གསུང་རབ་ནི་ཆོས་དབྱིངས་ཀྱི་རྒྱུ་མཐུན་པ་ཡིན་ལ། དེ་ཐོས་པ་མཆོག་ཏུ་རིག་ནས་སངས་རྒྱས་ཀྱིས་གསུངས་པ་བྱང་ཆུབ་སེམས་དཔའི་ཆོས་ཚིག་བཞི་པ་གཅིག་གི་དོན་དུ་ཡང་སྟོང་གསུམ་མེས་གང་བར་ཡང་མཆོད་པར་སྤྲོ་བའོ། །བཞི་པ་ལ་ཡོངས་སུ་འཛིན་པ་མེད་པའི་དོན་དུ་རྟོགས་ཏེ། སྤྲོས་པ་མེད་པའི་ཡེ་ཤེས་ཀྱིས་ཆོས་དབྱིངས་གཟུང་འཛིན་དང་བྲལ་བ་ཁོང་དུ་ཆུད་པའི་ཕྱིར་བྱང་ཆུབ་ཀྱི་ཕྱོགས་ཀྱི་ཆོས་ཐོབ་སྟེ། མདོ་ལ་སོགས་པའི་ཆོས་ལ་སྲེད་པ་སྔ་ནས་ཡོད་པ་དེ་ལྡོག་གོ ། ༼༥༠༣༽ ལྔ་པ་ལ་རྒྱུད་ཐ་དད་པ་མེད་པའི་དོན་དུ་རྟོགས་ཏེ་འོག་ནས་འཆད་པའི་སེམས་དང་བསམ་པ་རྣམ་པར་དག་པ་མཉམ་པ་ཉིད་བཅུས་མཉམ་པར་རྟོགས་སོ། །དྲུག་པ་ལ་ནི་ཀུན་ནས་ཉོན་མོངས་པ་དང་རྣམ་པར་དག་པ་མ་ཡིན་པའི་དོན་དུ་རྟོགས་ཏེ།

ཆོས་དབྱིངས་རང་བཞིན་གྱིས་འོད་གསལ་བ་ཡིན་པའི་ཕྱིར་དེ་ལ་ཆོས་གང་ཡང་ཀུན་ནས་ཉོན་མོངས་པའམ་རྣམ་པར་བྱང་བ་མེད་པར་རྟོགས་པའི་ཕྱིར་རོ། །བདུན་པ་ལ་ནི་ཐ་དད་པ་མེད་པའི་དོན་དུ་རྟོགས་ཏེ་ཆོས་དབྱིངས་མཚན་མ་མེད་པར་རྟོགས་པས་མདོ་ལ་སོགས་པའི་ཆོས་ཀྱི་མཚན་མ་ཐ་དད་པ་མི་འབྱུང་བའི་ཕྱིར་རོ། །བརྒྱད་པ་ལ་ནི་བྲི་བ་དང་འཕེལ་བ་མེད་པའི་དོན་དུ་རྟོགས་ཏེ། མི་སྐྱེ་བའི་ཆོས་ལ་བཟོད་པ་ཐོབ་པས་ཀུན་ནས་ཉོན་མོངས་པ་དང་རྣམ་པར་བྱང་བ་ན་ཡང་ཆོས་དབྱིངས་ལ་བྲི་བ་དང་འཕེལ་བ་མེད་པར་རྟོགས་སོ། །དབང་བཞི་ལས། །ཡང་ས་བརྒྱད་པ་དེ་ལ་ལྷུན་གྱིས་གྲུབ་པར་མཚན་མ་མི་འབྱུང་བས་ཆོས་ཀྱི་དབྱིངས་ནི་རྣམ་པར་མི་རྟོག་པའི་ཡེ་ཤེས་ལ་དབང་བའི་གནས་དང་ཇི་ལྟར་བཞེད་པ་བཞིན་དུ་སངས་རྒྱས་ཀྱི་ཞིང་དང་འཁོར་གྱི་དཀྱིལ་འཁོར་ཀུན་ཏུ་བསྟན་པའི་མཐུ་བརྙེས་པའི་ཕྱིར་ཆོས་ཀྱི་དབྱིངས་ནི་ཞིང་དག་པ་ལ་དབང་བའི་གནས་སུ་རྟོགས་སོ། །དགུ་པ་ལ་ནི་སོ་སོ་ཡང་དག་པར་རིག་པ་ལ་དབང་བའི་ཕྱིར་ཆོས་ཀྱི་དབྱིངས་ཡེ་ཤེས་ལ་དབང་བའི་གནས་ཉིད་དུ་རྟོགས་སོ། །ས་བཅུ་པ་ལ་ནི་ཇི་ལྟར་འདོད་པ་བཞིན་དུ་སྤྲུལ་པ་རྣམས་ཀྱིས་སེམས་ཅན་གྱི་དོན་མཛད་པའི་ཕྱིར་ཆོས་དབྱིངས་ལས་ལ་དབང་ ༼༥༠༤༽ བའི་གནས་སུ་རབ་ཏུ་རྟོགས་སོ། །ལྔ་པ་སྤངས་པའི་ཁྱད་པར་ནི་ས་རེ་རེ་ལ་ཉོན་མོངས་པ་ཅན་མ་ཡིན་པའི་མི་ཤེས་པ་རེ་རེ་སྤངས་པ་ཡིན་ཏེ། དབུས་མཐའ་ལས། ཆོས་ཀྱི་དབྱིངས་ལ་མ་རིག་པ། །ཉོན་མོངས་ཅན་མིན་སྒྲིབ་པ་བཅུ། །ས་བཅུའི་མི་མཐུན་ཕྱོགས་རྣམས་ཀྱི། །གཉེན་པོ་དག་ནི་ས་ཡིན་ནོ། །ཞེས་གསུངས་པས་ཆོས་ཀྱི་དབྱིངས་ལ་ས་བཅུས་ཀུན་ཏུ་འགྲོ་བ་ལ་སོགས་པའི་དོན་ཁོང་དུ་ཆུད་པས་ཉོན་མོངས་པ་ཅན་མ་ཡིན་པའི་མི་ཤེས་པ་རྣམ་པ་བཅུ་སྤོང་ངོ༌། །བྱང་སར་ནི་ས་བཅུས་སྒྲིབ་པ་གཉིས་ཀྱི་ཕྱོགས་དང་མཐུན་པའི་གནས་ངན་ལེན་སྤང་བར་བཤད་དེ། ཉོན་སྒྲིབ་ནི་ས་དང་པོར་ངན་སོང་བའི་ཉོན་མོངས་པའི་ཕྱོགས་དང་མཐུན་པའི་ཕྱོགས་ཐམས་ཅད་ཀྱི་ཐམས་ཅད་དུ་སྤོང་ལ།

མངོན་གྱུར་ཀུན་ཏུ་སྤྱོད་པ་ལས་ནི་ཉོན་མོངས་པའི་ཕྱོགས་དང་མཐུན་པ་ཆེན་པོ་དང་འབྲིང་པོ་ཐམས་ཅད་སྤོང་ཞིང༌། ས་བརྒྱད་པ་ལ་ནི་མི་སྐྱེ་བའི་ཆོས་ལ་བཟོད་པ་རྣམ་པར་དག་པ་ལ་གེགས་བྱེད་པའི་ཉོན་མོངས་པའི་ཕྱོགས་དང་མཐུན་པའི་གནས་ངན་ལེན་ཐམས་ཅད་སྤོང་ལ། མངོན་གྱུར་ཀུན་ཏུ་སྤྱོད་པ་ལས་ནི་ཐམས་ཅད་སྤོང་ཞིང༌། ས་བཅུ་པ་ལ་ནི་ཉོན་མོངས་པའི་བག་ཆགས་དང་བག་ལ་ཉལ་གྱི་སྒྲིབ་པ་ཐམས་ཅད་སྤོང་བར་གསུངས་ཤིང༌། ཤེས་བྱའི་སྒྲིབ་པའི་ཕྱོགས་དང་མཐུན་པའི་གནས་ངན་ལེན་ལྤགས་ཤུན་ལ་ཡོད་པ་ལྟ་བུ་ནི་ས་དང་པོ་དང༌། པྲི་ལ་ཡོད་པ་ལྟ་བུ་ས་བརྒྱད་པ་དང༌། སྙིང་པོ་ལ་ཡོད་པ་ལྟ་བུ་ནི་དེ་བཞིན་གཤེགས་པའི་སས་སྤོང་བར་གསུངས་སོ། །དྲུག་པ་ ༼༥༠༥༽ ཡོན་ཏན་གྱི་ཁྱད་པར་ནི་ས་དང་པོ་ཐོབ་ནས་འཇིགས་པ་ལྔ་དང་བྲལ་ཏེ་ས་བཅུ་པ་ལས། ཀྱེ་རྒྱལ་བའི་སྲས་དག་འདི་ལྟར་བྱང་ཆུབ་སེམས་དཔའ་བྱང་ཆུབ་སེམས་དཔའི་ས་རབ་ཏུ་དགའ་བ་འདི་ཐོབ་མ་ཐག་ཏུ་འཇིགས་པ་གང་དག་ཡིན་པ་འདི་ལྟ་སྟེ། འཚོ་བ་མེད་པས་འཇིགས་པའམ། ཚིགས་སུ་བཅད་པ་མེད་པས་འཇིགས་པའམ། འཆི་བས་འཇིགས་པའམ། ངན་འགྲོས་འཇིགས་པའམ། འཁོར་གྱི་ནང་དུ་བག་ཚ་བས་འཇིགས་པ་དེ་དག་ཐམས་ཅད་དེ་ལ་མེད་པ་ཡིན་ནོ་ཞེས་སོ། །གཞན་ཡང་ས་བཅུ་ལ་གོ་རིམ་བཞིན་དུ་ཕར་ཕྱིན་བཅུ་རྫོགས་པ་དང༌། ཡང་ས་དང་པོ་ལ་ཡོན་ཏན་བརྒྱ་ཕྲག་བཅུ་གཉིས་ཡོད་དེ། ས་བཅུ་པ་ལས། འདོད་ན་བརྩོན་འགྲུས་རྩོམ་པ་རྣམ་པ་ཇི་ལྟ་བུས་ཁྱིམ་དང་ཆུང་མ་དང་ལོངས་སྤྱོད་ཐམས་ཅད་སྤངས་ཏེ་རབ་ཏུ་འབྱུང་བ་དང༌། རབ་ཏུ་བྱུང་ནས་ཀྱང་སྐད་ཅིག་ཐང་ཅིག་ཡུད་ཙམ་གཅིག་ལ་ཏིང་ངེ་འཛིན་བརྒྱ་ཐོབ་ཅིང་སྙོམས་པར་འཇུག་པ་དང༌། སངས་རྒྱས་བརྒྱ་མཐོང་བ་དང༌། དེ་དག་གིས་བྱིན་བརླབས་ཀྱང་ཡང་དག་པར་ཤེས་པ་དང༌། འཇིག་རྟེན་གྱི་ཁམས་བརྒྱ་གཡོ་བར་བྱེད་པ་དང༌། ཞིང་བརྒྱར་འགྲོ་བ་དང༌། འཇིག་རྟེན་གྱི་ཁམས་བརྒྱ་འོད་ཀྱིས་རྒྱས་པར་བྱས་ནས་གཞན་དག་ལ་སྟོན་པ་དང༌།

སྤྲུལ་པ་བརྒྱས་སེམས་ཅན་བརྒྱ་ཡོངས་སུ་སྨིན་པར་བྱེད་པ་དང༌། བསྐལ་པ་བརྒྱར་གནས་པར་བྱེད་པ་དང༌། སྔོན་དང་ཕྱི་མའི་མཐའི་བསྐལ་པ་བརྒྱར་ཡང་ཡེ་ཤེས་མཐོང་བ་འཇུག་པ་དང༌། ཆོས་ཀྱི་སྒོ་བརྒྱ་རབ་ཏུ་རྣམ་ 

༼༥༠༦༽ པར་འབྱེད་པ་དང༌། ལུས་བརྒྱ་སྤྲུལ་པ་དང༌། ལུས་རེ་རེ་ཡང་འཁོར་བྱང་ཆུབ་སེམས་དཔའ་བརྒྱ་དང་ལྡན་པར་ཀུན་ཏུ་སྟོན་པའོ་ཞེས་གསུངས་སོ། །སྙོམས་འཇུག་མཐོང་དང་བྱིས་བརླབས་ཤེས། །གཡོ་འགྲོ་སྟོན་སྨིན་བསྐལ་བརྒྱར་གནས། །སྔོན་ཕྱི་ཆོས་སྒོ་ལུས་བརྒྱ་སྟོན། །གཅིག་ལ་བསྐོར་བའི་བརྩོན་འགྲུས་རྩོམ། །ཞེས་པ་ནི་བསྡུ་བའི་ཚིགས་སུ་བཅད་པའོ། །ས་གཉིས་པ་ལ་སྟོང་ཕྲག་དང༌། གསུམ་པ་ལ་འབུམ་དང༌། བཞི་པ་ལ་བྱེ་བ་དང༌། ལྔ་པ་ལ་བྱེ་བ་ཕྲག་སྟོང་དང༌། དྲུག་པ་ལ་བྱེ་བ་ཕྲག་འབུམ་དང༌། བདུན་པ་ལ་བྱེ་བ་ཁྲག་ཁྲིག་འབུམ་དང༌། བརྒྱད་པ་ལ་སྟོང་གསུམ་འབུམ་ཕྲག་བཅུའི་རྡུལ་ཕྲ་རབ་ཀྱི་རྡུལ་སྙེད་དང༌། དགུ་པ་ལ་སངས་རྒྱས་ཀྱི་ཞིང་གྲངས་མེད་པ་འབུམ་ཕྲག་བཅུའི་རྡུལ་ཕྲ་རབ་ཀྱི་རྡུལ་སྙེད་དང༌། བཅུ་པ་ལ་སངས་རྒྱས་ཀྱི་ཞིང་བརྗོད་དུ་མེད་པ་བྱེ་བ་ཕྲག་ཁྲིག་བརྒྱ་སྟོང་ཕྲག་བཅུའི་རྡུལ་ཕྲ་རབ་ཀྱིས་རྡུལ་སྙེད་ཐོབ་པར་གསུངས་སོ། །གཞན་ཡང་བསླབ་པ་གསུམ་རྫོགས་པ་དང་ཟག་མེད་ཀྱི་ཕུང་པོ་ལྔ་ཐོབ་པ་ལ་སོགས་པ་གཞུང་དུ་རྒྱ་ཆེར་སྟོན་ནོ། །བདུན་པ་འཕོ་ཚུལ་ནི། བདག་མེད་མངོན་སུམ་དུ་རྟོགས་པའི་ཡེ་ཤེས་ཐོབ་ནས་ཇི་སྲིད་དུ་ལྟུང་བའི་འཁྲུལ་པ་ཆ་ཕྲ་བ་རྣམས་ལ་ཤེས་བཞིན་དུ་གནས་པར་བྱེད་མི་ནུས་པ་དེ་སྲིད་དུ་ས་དང་པོ་དང་ནུས་པ་ན་གཉིས་པ་ཡིན་ནོ། །དེ་ནས་ཇི་སྲིད་དུ་འཇིག་རྟེན་པའི་ཏིང་ངེ་འཛིན་མཐའ་དག་ལ་སྙོམས་པར་འཇུག་པ་དང༌། ཐོས་པའི་དོན་ཀུན་འཛིན་མི་ནུས་པ་དེ་སྲིད་དུ་གཉིས་པ་དང་ནུས་པ་ན་གསུམ་པའོ། །དེ་ནས་ཇི་སྲིད་དུ་ ༼༥༠༧༽ བྱང་ཆུབ་ཀྱི་ཕྱོགས་ཀྱི་ཆོས་རྣམས་ཀྱིས་ལན་མང་དུ་གནས་པར་བྱེད་མི་ནུས་ཤིང་སྙོམས་པར་འཇུག་པ་ལ་སྲེད་པ་དང༌། ཆོས་ལ་སྲེད་པ་ལས་སེམས་ལྷག་པར་བཏང་སྙོམས་སུ་འཇོག་མི་ནུས་པ་དེ་སྲིད་དུ་གསུམ་པ་དང༌། ནུས་པ་ན་བཞི་པ་ཡིན་ནོ། །དེ་ནས་ཇི་སྲིད་དུ་བདེན་བཞི་བསྒོམ་པ་ན་འཁོར་བ་དང་མྱ་ངན་ལས་འདས་པ་དག་ལ་གཅིག་ཏུ་ཕྱོགས་པ་དང་མངོན་པར་ཕྱོགས་པའི་སེམས་བཟློག་སྟེ་ཐབས་ཀྱིས་ཟིན་པའི་བྱང་ཆུབ་ཀྱི་ཕྱོགས་བསྒོམ་པར་མི་ནུས་པ་དེ་སྲིད་དུ་བཞི་པ་དང་ནུས་པ་ན་ལྔ་པ་ཡིན་ནོ། །དེ་ནས་ཇི་སྲིད་དུ་འཁོར་བས་སྐྱོ་བ་དང་མཚན་མ་མེད་པ་ལ་མཉམ་པར་འཇོག་མི་ནུས་པ་དེ་སྲིད་དུ་ལྔ་པ་དང་དེ་ནུས་པ་ན་དྲུག་པའོ། །དེ་ནས་ཇི་སྲིད་དུ་གནས་སྐབས་ཐམས་ཅད་དུ་མཚན་མ་མེད་པ་ལ་མཉམ་པར་འཇོག་མི་ནུས་པ་དེ་སྲིད་དུ་དྲུག་པ་དང་ནུས་པ་ན་བདུན་པ་ཡིན་ནོ། །དེ་ནས་ཇི་སྲིད་དུ་ལྷུན་གྱིས་གྲུབ་པ་མཚན་མ་མེད་པ་ལ་མཉམ་པར་འཇོག་མི་ནུས་པ་དེ་སྲིད་དུ་བདུན་པ་དང་ནུས་པ་ན་བརྒྱད་པ་ཡིན་ནོ། །དེ་ནས་སོ་སོ་ཡང་དག་པར་རིག་པ་བཞིས་ཆོས་སྟོན་པ་ལ་དབང་དུ་མ་གྱུར་པ་དེ་སྲིད་དུ་བརྒྱད་པ་དང་གྱུར་པ་ན་དགུ་པ་ཡིན་ནོ། །དེ་ནས་ཆོས་ཀྱི་སྐུ་ཡོངས་སུ་རྫོགས་པ་ཐོབ་པ་དང་ཡང་དག་པར་རིག་པར་མི་ནུས་པ་དེ་སྲིད་དུ་དགུ་པ་དང་ནུས་པ་ན་བཅུ་པ་ཡིན་ནོ། །དེ་ནས་སྤྲུལ་པ་ལ་སོགས་པའི་དབང་ཐོབ་ཀྱང་ཤེས་བྱ་ཐམས་ཅད་ལ་ཆགས་པ་དང་ཐོགས་པ་མེད་པའི་ཡེ་ཤེས་བསྐྱེད་པར་བྱེད་མི་ནུས་པ་དེ་སྲིད་དུ་ས་བཅུ་པ་དང་

༼༥༠༨༽ ནུས་པ་དེའི་ཚེ་སངས་རྒྱས་ཀྱི་ས་ཡིན་ནོ་ཞེས་པ་ནི་དགོངས་འགྲེལ་ལས་གསུངས་པའི་དོན་ནོ། །གཞུང་གི་དོན་ལ་བསྟན་བཤད་གཉིས་ལས། བསྟན་པ་ནི་ས་བཅུ་པོ་སོ་སོའི་མཚན་ཉིད་དང༌། དེ་ལ་གང་ཟག་བཅུར་གཞག་པ་དང༌། བསླབ་པ་གསུམ་འབྲས་བུ་དང་བཅས་པར་གཞག་པ་དང༌། ཟག་མེད་ཀྱི་ཕུང་པོ་ལྔ་སྦྱོང་བ་དང༌། ས་གྲུབ་ས་གྲུབ་ཀྱི་ཁྱད་པར་དང༌། ས་ཐོབ་པའི་རྟགས་དང༌། སོ་སོ་དང་ཐུན་མོང་གི་ངེས་ཚིག་དང༌། ས་ཐོབ་པའི་དབྱེ་བ་སྟེ་དོན་བརྒྱད་ཀྱིས་གནས་པ་དང་ས་རྣམ་པར་གཞག་པ་ཉིད་ཡིན་ནོ། །རྒྱས་པར་བཤད་པ་ནི་བརྒྱད་པོ་དེ་རིམ་པ་ལྟར་སྟོན་པ་ལས། དང་པོ་མཚན་ཉིད་ལ་ས་དང་པོ་ལ་ནི་སྟོང་པ་ཉིད་མཆོག་བདག་མེད་གཉིས་གསར་དུ་རྟོགས་སོ། །དེ་ནས་གཉིས་པ་ལ་ལས་རྣམས་ཆུད་མི་ཟ་བར་གནས་པ་སྟེ། དགེ་བ་དང་མི་དགེ་བའི་ལས་ཀྱི་ལམ་དང་དེ་རྣམས་ཀྱི་འབྲས་བུ་ཤེས་པས་ཉེས་པ་ཕྲ་མོས་ཀྱང་མ་གོས་པའི་ཚུལ་ཁྲིམས་དག་པ་དང་ལྡན་པའི་ཕྱིར་རོ། །གསུམ་པ་ནི་བསམ་གཏན་གྱི་རབ་ཏུ་བདེ་བ་ཕུལ་དུ་བྱུང་བ་དག་གིས་གནས་ནས་བསམ་གཏན་དེ་དག་ལས་མ་ཉམས་བཞིན་དུ་དེའི་འོག་ཏུ་འདོད་ཁམས་སུ་སྐྱེ་བ་ཡིན་ནོ། །བཞི་པ་ནི་དེ་ནས་འཁོར་བའི་གཉེན་པོ་བྱང་ཆུབ་ཀྱི་ཕྱོགས་དང་མཐུན་པས་མང་དུ་གནས་ཀྱང་ཐབས་ལ་མཁས་པས་དེ་དག་གི་དགེ་བ་རྣམས་འཁོར་བ་དག་ཏུ་ཡོངས་སུ་བསྔོ་བ་ཡིན་ནོ། །ལྔ་པ་ནི་འཕགས་པའི་བདེན་པ་བཞིས་མང་དུ་གནས་པས་བདག་ཉིད་སེམས་ཀུན་ནས་ཉོན་མོངས་པ་མེད་པར་བསྟན་བཅོས་དང་ ༼༥༠༩༽ བཟོ་སྣ་ཚོགས་བྱེད་པས་སེམས་ཅན་རྣམས་ཡོངས་སུ་སྨིན་པར་བྱེད་པ་ཡིན་ནོ། །དྲུག་པ་ནི་རྟེན་ཅིང་འབྲེལ་བར་འབྱུང་བ་རྟོགས་པའི་ཤེས་རབ་ཀྱིས་མང་དུ་གནས་པས་ཆེད་དུ་བསམ་སྟེ་སྲིད་པར་སྐྱེ་བ་ན་ཀུན་ནས་ཉོན་མོངས་པ་རྗེས་སུ་བསྲུང་བ་ཡིན་ནོ། །བདུན་པ་ནི་བགྲོད་པ་གཅིག་པའི་ལམ་ས་བརྒྱད་པ་དང་འབྲེལ་ཏེ་དེ་ཐོབ་ཏུ་ཉེ་བ་དང་གནས་སྐབས་ཐམས་ཅད་དུ་མཚན་མ་མེད་པ་ལ་མཉམ་པར་འཇོག་ནུས་པས་ན་མཚན་མ་མེད་པ་གཅིག་ཏུ་ངེས་པའི་ལམ་ཡིན་ནོ། །བརྒྱད་པ་ནི་མངོན་པར་འདུ་བྱེད་པ་མེད་པའི་མཚན་མ་མེད་པ་ལ་གནས་ཕྱིར་མཚན་མ་མེད་པ་ལྷུན་གྱིས་གྲུབ་པ་དང༌།

སངས་རྒྱས་ཀྱི་ཞིང་རྣམ་པར་སྦྱོང་བ་ཡིན་ནོ། །དགུ་པ་ནི་དེའི་འོག་ཏུ་སོ་སོ་ཡང་དག་པར་རིག་པ་ལ་དབང་བ་ཉིད་ཀྱིས་སེམས་ཅན་ཡོངས་སུ་སྨིན་པར་འགྲུབ་པ་ཡིན་ཏེ། རྣམ་པ་ཐམས་ཅད་དུ་སེམས་ཅན་ཡོངས་སུ་སྨིན་པར་ནུས་པའི་ཕྱིར་རོ། །བཅུ་པ་ནི་ཏིང་ངེ་འཛིན་དང་གཟུངས་ཀྱི་སྒོ་རྣམ་པར་དག་པ་ཡིན་ནོ། །བཅུ་གཅིག་པ་སངས་རྒྱས་ཀྱི་སའི་མཚན་ཉིད་ནི་བྱང་ཆུབ་རྣམ་པར་དག་པ་ཉིད་དེ་ཤེས་བྱའི་སྒྲིབ་པ་རྣམས་རྣམ་པ་ཐམས་ཅད་དུ་སྤངས་པའི་ཕྱིར་རོ། །དེ་ལྟར་རྣམ་པར་གཞག་པ་འདི་དག་གིས་ས་བཅུ་གཅིག་གི་སོ་སོའི་མཚན་ཉིད་ཤེས་པར་བྱའོ། །ས་རྣམས་ལ་གང་ཟག་རྣམ་པར་དབྱེ་བ་ནི་བྱང་ཆུབ་སེམས་དཔའ་བཅུ་རྣམ་པར་གཞག་སྟེ། འདི་ལྟར་ས་དང་པོ་ལ་ནི་བདག་གཉིས་སུ་ལྟ་བའི་གཉེན་པོ་ཡེ་ཤེས་ཐོབ་པའི་ཕྱིར་ལྟ་བ་རྣམ་པར་དག་པའི་ ༼༥༡༠༽ གང་ཟག་ཡིན་ནོ། །ས་གཉིས་པ་ལ་ནི་ལྟུང་བ་ཕྲ་མོ་ཡང་མེད་པས་ཚུལ་ཁྲིམས་ཤིན་ཏུ་རྣམ་པར་དག་པའོ། །གསུམ་པ་ལ་ནི་ཚེ་རབས་ཐམས་ཅད་དུ་མི་ཉམས་པའི་བསམ་གཏན་དང་ཏིང་ངེ་འཛིན་ཐོབ་པའི་ཕྱིར་མཉམ་པར་བཞག་པ་ཡིན་ནོ། །བཞི་པ་ལ་ནི་མདོ་སྡེ་ལ་སོགས་པའི་ཆོས་ཐ་དད་པའི་ང་རྒྱལ་སྤངས་པའི་ཕྱིར་ཆོས་ལ་ང་རྒྱལ་སྤངས་པ་ཡིན་ནོ། །ལྔ་པ་ལ་ནི་སེམས་དང་བསམ་པ་རྣམ་པར་དག་པ་མཉམ་པ་ཉིད་བཅུས་རྒྱུད་ཐམས་ཅད་མཉམ་པ་ཉིད་དུ་འཇུག་པའི་ཕྱིར་རྒྱུད་ཐ་དད་པར་ང་རྒྱལ་མེད་པ་ཡིན་ནོ། །མཉམ་པ་ཉིད་བཅུ་ནི་དུས་གསུམ་གྱི་སངས་རྒྱས་ཀྱི་ཆོས་རྣམ་པར་དག་པ་ལ་བསམ་པ་མཉམ་པ་ཉིད་གསུམ་དང༌། ཚུལ་ཁྲིམས་རྣམ་པར་དག་པ་དང༌། སེམས་རྣམ་པར་དག་པ་དང༌། ལྟ་བ་དང་ཐེ་ཚོམ་དང་ཡིད་གཉིས་དང་འགྱོད་པ་སེལ་བ་རྣམ་པར་དག་པ་དང༌། ལམ་དང་ལམ་མ་ཡིན་པ་ཤེས་པ་རྣམ་པར་དག་པ་དང༌། ལམ་ཤེས་པ་རྣམ་པར་དག་པ་དང༌། བྱང་ཆུབ་ཀྱི་ཕྱོགས་ཀྱི་ཆོས་ཐམས་ཅད་གོང་མ་གོང་མས་རྣམ་པར་འཇོག་པ་རྣམ་པར་དག་པ་དང༌། སེམས་ཅན་ཐམས་ཅད་ཡོངས་སུ་སྨིན་པར་བྱེད་པ་ལ་བསམ་པ་མཉམ་པ་ཉིད་དོ། །དྲུག་པ་ལ་ནི་རྟེན་ཅིང་འབྲེལ་བར་འབྱུང་བའི་དེ་བཞིན་ཉིད་ཤེས་པས་མང་དུ་གནས་པས་ནག་པོ་དང་དཀར་པོའི་ཕྱོགས་ཀྱི་དེ་བཞིན་ཉིད་ལ་ཀུན་ནས་ཉོན་མོངས་པ་དང་རྣམ་པར་བྱང་བར་མི་ལྟ་བའི་ཕྱིར་ཀུན་ནས་ཉོན་མོངས་པ་དང་རྣམ་པར་དག་པ་ཐ་དད་པར་ང་རྒྱལ་མེད་པ་ཡིན་ནོ། །བདུན་པ་ལ་ནི་མཚན་མ་མེད་པར་གནས་

༼༥༡༡༽ པའི་མཐུས་སྐད་ཅིག་རེ་རེ་ལ་བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་སྒོམ་པའི་ཕྱིར་སྐད་ཅིག་གཅིག་པ་དང་ལྡན་པའི་བློ་ཐོབ་པ་ཡིན་ནོ། །བརྒྱད་པ་ལ་ནི་ལྷུན་གྱིས་གྲུབ་པར་མཚན་མ་མེད་པ་ལ་གནས་པའི་ཕྱིར་དང༌། བྱང་ཆུབ་སེམས་དཔའ་ཕྱིར་མི་ལྡོག་པའི་ས་ལ་ཞུགས་པ་རྣམས་དང་འདྲེས་པ་ཉེ་བར་འདྲེས་པའི་ཕྱིར་བཏང་སྙོམས་པ་དང་སངས་རྒྱས་ཀྱི་ཞིང་རྣམ་པར་སྦྱོང་བ་ཡིན་ནོ། །དགུ་པ་ལ་ནི་སེམས་ཅན་ཡོངས་སུ་སྨིན་པར་བྱེད་པ་ལ་མཁས་པ་ཡིན་ནོ། །བཅུ་པ་ལ་ནི་མངོན་པར་ཤེས་པ་ཆེན་པོ་ཐོབ་པའི་ཕྱིར་མཐུ་ཆེན་པོ་དང༌། ཏིང་ངེ་འཛིན་དང་གཟུངས་ཀྱི་སྒོ་ཚད་མེད་པས་ཁྱབ་པའི་ཕྱིར་ལུས་ཡོངས་སུ་རྫོགས་པ་དང༌། དགའ་ལྡན་གྱི་གནས་ན་གནས་པ་ལ་སོགས་པའི་སྤྲུལ་པ་སྟོན་པའི་ཕྱིར་ལུས་ངེས་པར་སྟོན་པ་ལ་མཁས་པ་དང༌། སངས་རྒྱས་རྣམས་ཀྱིས་ཆོས་ཀྱི་རྒྱལ་ཚབ་ཏུ་དབང་བསྐུར་བ་ཡིན་ནོ། །བསླབ་པ་གསུམ་དུ་བཞག་པ་ནི་ས་དང་པོ་ལ་ཆོས་ཉིད་རབ་ཏུ་རྟོགས་ནས་གཉིས་པ་ནས་དྲུག་པའི་བར་འདིར་ཟག་མེད་ཀྱི་བསླབ་པ་གསུམ་ལ་སློབ་པས་ན་ས་དང་པོ་ནི་ཟག་མེད་ཀྱི་བསླབ་པ་གསུམ་གྱི་རྟེན་ཡིན་ལ། ངོ་བོ་ལ་ས་གཉིས་པ་ལ་ནི་ལྷག་པའི་ཚུལ་ཁྲིམས་ཀྱི་བསླབ་པ་ལ་གཙོ་ཆེར་སློབ་སྟེ། རྨི་ལམ་ན་ཡང་ཁ་ན་མ་ཐོ་བ་དང་བཅས་པའི་ལས་ལ་མི་འཇུག་པས་བསླབ་པ་རྣམ་པར་དག་པར་འགྱུར་བའི་ཕྱིར་རོ། །གསུམ་པ་ལ་ནི་ལྷག་པའི་སེམས་ཀྱི་བསླབ་པ་ལ་གཙོ་ཆེར་སློབ་སྟེ་མི་ཉམས་པའི་བསམ་གཏན་ཐོབ་པའི་ཕྱིར་རོ། །བཞི་ ༼༥༡༢༽ པ་དང་ལྔ་པ་དང་དྲུག་པ་ལ་ནི་ལྷག་པའི་ཤེས་རབ་ཀྱི་བསླབ་པ་ལ་རྗེས་སུ་སློབ་སྟེ། དེ་ཡང་ས་བཞི་པ་ལ་ནི་བྱང་ཆུབ་ཀྱི་ཕྱོགས་དང་མཐུན་པ་བསྒོམ་པས་བསྡུས་པའི་ཤེས་རབ་ལ་སློབ་བོ། །དེ་ནས་ལྔ་པ་དང་དྲུག་པ་གཉིས་ལ་ཤེས་རབ་ཀྱི་སྤྱོད་ཡུལ་གཉིས་ཡིན་ཏེ། གཉིས་པོ་གང་ཞེ་ན། ས་ལྔ་པ་ལ་ནི་བདེན་བཞིའི་ཆོས་ཀྱི་དེ་ཁོ་ན་ཉིད་ཤེས་པའི་ཤེས་རབ་ལ་སློབ་བོ། །ས་དྲུག་པ་ལ་ནི་མི་ཤེས་པ་མ་རིག་པ་ལ་སོགས་པའི་འཇུག་པ་ཀུན་ནས་ཉོན་མོངས་པའི་རྟེན་འབྲེལ་དང༌།

ཤེས་པ་སྟེ་མ་རིག་པ་འགགས་པས་འདུ་བྱེད་འགག་པ་ལ་སོགས་པའི་འཇུག་པ་རྣམ་བྱང་གི་རྟེན་འབྲེལ་ཏེ་དེ་ལྟར་རྟེན་འབྲེལ་ལུགས་མཐུན་དང་ལུགས་ལྡོག་ཤེས་པའི་ཤེས་རབ་ལ་སློབ་སྟེ། ཤེས་རབ་ནི་སྤྱོད་ཡུལ་གཉིས་ལ་འཇུག་པ་དེ་ལྟ་བས་ན། ཤེས་རབ་དེ་གཉིས་ནི་ས་ལྔ་པ་དང་དྲུག་པ་གཉིས་ལ་རྣམ་པར་གནས་སོ། །དེ་དག་ཐམས་ཅད་ཀྱང་གཙོ་ཆེ་བའི་དབང་དུ་བྱས་པའོ། །བསླབ་པ་རྣམས་དང་བསླབ་པ་རྣམས་བསྒོམ་པའི་ངོ་བོ་ལས་གཞན་དེ་དག་གི་འབྲས་བུ་ནི་རྣམ་པ་བཞིའོ། །བཞི་པོ་གང་ཞེ་ན། ས་བདུན་པ་ལ་ནི་མཚན་མ་མེད་ཅིང་མངོན་པར་འདུ་བྱེད་པ་དང་བཅས་པར་གནས་པ་སྟེ། དེ་ནི་འབྲས་བུ་བཞིའི་དང་པོ་ཡིན་ནོ། །ས་བརྒྱད་པ་ལ་མཚན་མ་མེད་པར་གནས་པ་དེ་ཉིད་མངོན་པར་འདུ་བྱེད་པ་མེད་པ་དང༌། སངས་རྒྱས་ཀྱི་ཞིང་རྣམ་པར་དག་པ་སྟེ་འབྲས་བུ་གཉིས་པར་འདོད་པ་ཡིན་ནོ། །ས་དགུ་པ་ལ་སེམས་ཅན་ཡོངས་སུ་སྨིན་པར་གྲུབ་པ་ཉིད་ནི་འབྲས་བུ་ ༼༥༡༣༽ གསུམ་པའོ། །ས་བཅུ་པ་ལ་ཏིང་ངེ་འཛིན་དང་གཟུངས་རྣམས་གྲུབ་པ་ནི་འབྲས་བུ་དམ་པ་སྟེ་བཞི་པ་ཡིན་པས་ན་འབྲས་བུ་རྣམ་པ་བཞི་པོ་འདི་ནི་ས་བཞི་པོ་དེ་ལ་ཡང་དག་པར་བརྟེན་ནོ། །ཟག་མེད་ཀྱི་ཕུང་པོ་ལྔ་རྣམ་པར་གཞག་པ་ནི་ས་དང་པོར་ཟག་མེད་ཀྱི་ཕུང་པོའི་རྟེན་ཆོས་ཉིད་རབ་ཏུ་རྟོགས་ནས་ས་གཉིས་པ་ནས་བཅུ་གཅིག་པའི་བར་འདིར་ཟག་མེད་ཀྱི་ཕུང་པོ་ལྔ་སྦྱོང་བ་ལས་ས་གཉིས་པ་ལ་ཚུལ་ཁྲིམས་ཀྱི་ཕུང་པོ་སྦྱོང་ངོ༌། །དེའི་འོག་ཏུ་གསུམ་པ་ལ་ཏིང་ངེ་འཛིན་དང༌། དེ་ནས་ས་གསུམ་ལ་ཤེས་རབ་ཀྱི་ཕུང་པོ་རྣམ་པར་སྦྱོང་སྟེ་སྔར་བཞིན་ནོ། །དེ་ལས་གཞན་པ་ས་བདུན་པ་ནས་སངས་རྒྱས་ཀྱི་སའི་བར་དག་ལ་ནི་རྣམ་པར་གྲོལ་བ་དང་རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོ་སྦྱོང་ངོ༌། །ཇི་ལྟར་ཞེ་ན། ས་བདུན་པ་ནས་བཅུ་པའི་བར་ལ་ནི་སྔར་བཤད་པའི་བསླབ་པའི་འབྲས་བུ་བཞི་པོ་དེ་ལ་སྒྲིབ་པའི་སྒྲིབ་པ་རྣམ་པ་བཞི་དང༌།

སངས་རྒྱས་ཀྱི་ས་ལ་ནི་ཐོགས་པའི་སྒྲིབ་པ་ལས་ཀྱང་རྣམ་པར་གྲོལ་ཏེ། ཤེས་བྱ་ཐམས་ཅད་ལ་ཐོགས་པ་མི་མངའ་བ་དང༌། སྒྲིབ་པ་ཐམས་ཅད་ལས་རྣམ་པར་གྲོལ་བའི་ཡེ་ཤེས་སྦྱོང་སྟེ། འདི་ནི་སྦྱངས་ཟིན་པ་ལ་སྦྱོང་བར་བཏགས་པ་ཡིན་ནོ། །འོ་ན་རྣམ་པར་གྲོལ་བ་འདུས་མ་བྱས་ཡིན་པས་ཕུང་པོར་མི་འཐད་དོ་ཞེ་ན། རྣམ་པར་གྲོལ་པ་ལ་ཉོན་མོངས་པ་སྤངས་པའི་མཚན་ཉིད་དང༌། མོས་པའི་མཚན་ཉིད་གཉིས་ལས། འདིར་མོས་པའི་མཚན་ཉིད་འདུས་བྱས་ཏེ་ཕུང་པོར་བཞག་པས་སྐྱོན་མེད་དོ་ཞེས་ ༼༥༡༤༽ བཙུན་པ་བཞེད་དོ། །གྲུབ་པ་རྣམ་པར་གཞག་པ་ནི་ས་རྣམས་ཐམས་ཅད་ལ་ཕྱེ་ན་མོས་སྤྱོད་མན་ཆད་ནི་ཆོས་ཉིད་མངོན་སུམ་དུ་མ་རྟོགས་པས་མ་གྲུབ་པ་དང༌། ས་དང་པོ་ཡན་ཆད་ནི་གྲུབ་པ་ཡིན་ནོ། །གྲུབ་པ་དེ་དག་ཀྱང་ས་བདུན་པ་མན་ཆད་ནི་མངོན་པར་འདུ་བྱེད་པ་དང་བཅས་པར་འཇུག་པས་མ་གྲུབ་པ་ཡིན་ལ། བརྒྱད་པ་ཡན་ཆད་ནི་མངོན་པར་འདུ་བྱེད་པ་མེད་པར་འཇུག་པས་སྒྲུབ་པ་དག་ཏུ་ཡང་འདོད་དོ། །ས་དང་པོ་ཡན་ཆད་གྲུབ་པ་དེ་ཡང་གསུང་རབ་ལས། ས་ཇི་ལྟར་རྣམ་པར་གཞག་པ་བཞིན་དུ་ཡིད་ལ་བྱེད་པས་ས་རྣམ་པར་གཞག་པ་དེ་རྟོག་པ་ཙམ་དུ་ཤེས་པའི་ཕྱིར་དང༌། དེ་ནས་ཤེས་པ་ཙམ་དེ་ཉིད་ལ་ཡང་རྣམ་པར་མི་རྟོག་པའི་ཕྱིར་ནས་གྲུབ་པ་ཞེས་རྣམ་པར་ཤེས་པར་བྱའོ། །གཞན་ཡང་ས་རྣམས་ཀུན་ལ་སྒོམ་པ་དང་གྲུབ་པ་ཡང་བྱང་ཆུབ་སེམས་དཔའ་རྣམས་ཀྱིས་སོ་སོ་རང་གིས་རིག་པར་བྱ་བའི་ཕྱིར་དང༌། སངས་རྒྱས་རྣམས་ཀྱི་ཡུལ་ཡིན་པའི་ཕྱིར་དེ་དག་ལས་གཞན་གྱིས་བསམ་གྱིས་མི་ཁྱབ་བོ། །རྟགས་ལ་གསུམ་ལས། ས་ལ་ཞུགས་པའི་རྟགས་ནི་ས་གང་ལ་ཞུགས་པ་དེའི་ཡོན་ཏན་སྣང་བ་དང་བཅས་པ་དང༌། མ་ཞུགས་པ་དེ་ལ་མོས་པ་དང༌། ཐེག་ཆེན་གྱི་ཆོས་ཟབ་ཅིང་རྒྱ་ཆེ་བ་ལ་མ་ཞུམ་པ་དང༌། དཀའ་བ་སྤྱོད་པ་རྣམས་ལ་མི་དམན་པ་དང༌། རང་གིས་ས་དེ་ལེགས་པར་ཐོབ་པས་དེའི་ཐབས་གཞན་ལ་རག་མ་ལས་པས་གཞན་གྱི་དྲིང་མི་འཇོག་པའི་བདག་ཉིད་དང༌།

ས་དེ་དག་མངོན་པར་སྒྲུབ་པ་ལ་མཁས་པས་ན་ས་ཐམས་ ༼༥༡༥༽ ཅད་རབ་ཏུ་རྟོགས་པ་དང༌། བདག་དང་སེམས་ཅན་ཀུན་ལ་སེམས་མཉམ་པ་དང༌། ལམ་གཞན་ལ་བསྔགས་པ་དང༌། རང་གི་ལམ་དེ་ལ་མི་བསྔགས་པ་བརྗོད་པས་གཞན་དུ་བཀྲིར་མི་བཏུབ་པ་དང༌། འཁོར་ལོས་སྒྱུར་བ་ལ་སོགས་པའི་ཕུན་སུམ་ཚོགས་པ་ལ་ཡང་ཆགས་པ་མེད་པ་དང༌། འཁོར་གསུམ་མི་དམིགས་པས་སངས་རྒྱས་ཀྱི་ཐབས་ཤེས་པ་དང༌། རྟག་ཏུ་སངས་རྒྱས་ཀྱི་འཁོར་གྱི་དཀྱིལ་འཁོར་དུ་སྐྱེ་བ་སྟེ་བཅུ་པོ་འདི་ནི་ས་ཀུན་ལ་རྟགས་སུ་འདོད་པ་ཡིན་ནོ། །ཕ་རོལ་ཏུ་ཕྱིན་པ་བཅུ་རྫོགས་པའི་རྟགས་ནི་བཅུ་དྲུག་སྟེ། ཕ་རོལ་ཏུ་ཕྱིན་པ་རྣམས་སྒྲུབ་པའི་འདུན་པ་མེད་པ་མ་ཡིན་པ་དང༌། ཁྱད་པར་དུ་ས་དང་པོ་ལ་སོགས་པ་དྲུག་ལ་ཕར་ཕྱིན་དྲུག་གི་མི་མཐུན་ཕྱོགས་སྤངས་བ་ནི་གོ་རིམ་བཞིན་དུ་ཆགས་པ་མེད་པ་དང༌། སེམས་ཅན་ལ་འཁུ་བའི་སྙིང་མེད་པ་དང༌། སེམས་ཁྲོ་བ་ཅན་མིན་པ་དང༌། ལེ་ལོ་མེད་པ་དང༌། བྱམས་པ་དང་སྙིང་རྗེ་མིན་པའི་བསམ་པ་མེད་པ་དང༌། བློ་གྲོས་ངན་པའི་རྟོག་པ་སྟེ་ངོ་བོ་ཉིད་དུ་རྟོག་པ་དང༌། རྣམ་རྟོག་སྟེ་ཁྱད་པར་དུ་རྟོག་པ་ཐམས་ཅད་ཀྱིས་འཕྲོགས་པ་མེད་པའོ། །ས་བདུན་པ་ལ་ཐབས་ཀྱི་ཕ་རོལ་ཏུ་ཕྱིན་པའི་རྟགས་ནི་དྲུག་སྟེ། ཐེག་པ་གཞན་ཡིད་ལ་བྱེད་པས་བློ་གྲོས་རྣམ་པར་མི་གཡེང་བ་དང༌། ཕུན་སུམ་ཚོགས་པའི་བདེ་བས་སེམས་མི་འཕྲོགས་པ་དང༌། རྒུད་པ་དང་དཀའ་སྤྱད་ཀྱི་སྡུག་བསྔལ་དག་གིས་གནོད་པ་མེད་པ་སྟེ་དེ་དག་གིས་མི་ལྡོག་པ་དང༌། དགེ་བའི་བཤེས་གཉེན་ལ་ཉེ་བར་བསྟེན་ཅིང་ཐོས་པ་ལྷུར་ལེན་པ་དང༌། སྟོན་པ་མཆོད་པ་ ༼༥༡༦༽ ལ་བརྩོན་པ་དང༌། དགེ་བ་འཕེལ་བར་བྱེད་པའི་ཐབས་མཆོག་ཤེས་པ་གང་ཞིག བསྔོ་རྒྱུ་དུས་གསུམ་གྱི་བསོད་ནམས་ཡང་དག་པར་བསྡུས་པ་ཤིན་ཏུ་རྒྱ་ཆེན་པོ་ཀུན་ཡུལ་སེམས་ཅན་གཞན་ཐམས་ཅད་དང་ཐུན་མོང་དུ་བྱས་ནས་དུས་ཉིན་གཅིག་བཞིན་དུ་བསྔོས་རྫོགས་པའི་བྱང་ཆུབ་ཏུ་བསྔོ་བའོ། །ས་བརྒྱད་པ་ལ་སྨོན་ལམ་གྱི་ཕར་ཕྱིན་གྱི་རྟགས་ནི་བཟང་པོའི་གནས་སུ་སྐྱེས་པ་སྟེ་སངས་རྒྱས་དང་བྱང་ཆུབ་སེམས་དཔའ་བཞུགས་སར་སྐྱེ་བའོ། །ས་དགུ་པ་ལ་སྟོབས་ཀྱི་ཕར་ཕྱིན་གྱི་རྟགས་ནི་མི་མཐུན་པའི་ཕྱོགས་དང་མ་འདྲེས་པའི་ཕྱིར་རྟག་ཏུ་དགེ་བ་བྱེད་པའོ། །ས་བཅུ་པ་ལ་ཡེ་ཤེས་ཀྱི་ཕར་ཕྱིན་གྱི་རྟགས་ནི་མངོན་པར་ཤེས་པ་ཆེན་པོའི་ཡོན་ཏན་རྣམས་ཀྱིས་རྩེན་པ་སྟེ།

རྟགས་དེ་དག་དང་ལྡན་པའི་སངས་རྒྱས་ཀྱི་སྲས་དེ་ནི་འགྲོ་བ་ཀུན་གྱི་བླ་ན་འདུག་པ་ཡོན་ཏན་གྱི་གཏེར་དུ་ཤེས་པར་བྱའོ། །ཕན་ཡོན་ནི་ས་རྣམས་ཀུན་ལ་ཕར་ཕྱིན་དེ་དག་གི་ཕན་ཡོན་ནི་ལྔ་སྟེ། སྐད་ཅིག་རེ་རེ་ལ་གནས་ངན་ལེན་གྱི་རྟེན་ཐམས་ཅད་ཟད་པར་འགྱུར་པ་དང༌། གཟུགས་ཅན་ལ་སོགས་པ་སྣ་ཚོགས་ཀྱི་འདུ་ཤེས་དང་བྲལ་ཞིང་མཚན་མ་མེད་པའི་ཆོས་ཀྱི་དགའ་བ་ལ་དགའ་བ་ཐོབ་པར་འགྱུར་པ་དང༌། ཐམས་ཅད་དུ་ཕྱོགས་བཅུ་ལ་སོགས་པར་རྣམ་པ་ཡོངས་སུ་མ་ཆད་པའི་ཆོས་ཀྱི་སྣང་བ་ཚད་མེད་པ་ཡོངས་སུ་ཤེས་པར་འགྱུར་བ་དང༌། རྣམ་པར་དག་པའི་སྐལ་བ་དང་མཐུན་པའི་རྒྱུ་མཚན་རྣམ་པར་བརྟགས་པ་མ་ཡིན་པ་དག་ཀྱང་ཀུན་ཏུ་སྤྱོད་པར་འགྱུར་བ་དང༌། ཆོས་ཀྱི་སྐུ་ཡོངས་སུ་རྫོགས་པར་སྒྲུབ་པའི་ཕྱིར་གོང་ 

༼༥༡༧༽ ནས་གོང་དུ་ཕུན་སུམ་ཚོགས་པ་ཡང་ཡོངས་སུ་འཛིན་པའོ། །དེ་དག་ཀྱང་དང་པོ་གཉིས་ཞི་གནས་ཀྱི་ཕྱོགས་དང་མཐུན་ལ། དེ་ནས་གཉིས་ལྷག་མཐོང་གི ཐ་མ་གཉིས་ཀའི་ཕྱོགས་དང་མཐུན་པའོ། །ངེས་ཚིག་ལ་གཉིས་ལས། སོ་སོའི་ངེས་ཚིག་ནི་ས་དང་པོ་ལ་རབ་ཏུ་དགའ་བ་ཞེས་བྱ་སྟེ། བྱང་ཆུབ་དང་ཉེ་བ་དང་སེམས་ཅན་གྱི་དོན་འགྲུབ་པར་མཐོང་བ་ལས་རབ་ཏུ་དགའ་བ་སྐྱེ་བར་འགྱུར་ཏེ། དེའི་ཕྱིར་རབ་ཏུ་དགའ་བ་ཞེས་བརྗོད་དོ། །གཉིས་པ་ནི་འཆལ་པའི་ཚུལ་ཁྲིམས་དང་རྩོལ་བ་སྟེ་ཐེག་པ་གཞན་གྱི་ཡིད་ལ་བྱེད་པའི་དྲི་མ་དང་བྲལ་བའི་ཕྱིར་དྲི་མ་མེད་པའི་ས་ཞེས་བྱའོ། །གསུམ་པ་ནི་ཏིང་ངེ་འཛིན་གྱི་སྟོབས་ཀྱིས་ཆོས་ཚད་མེད་པ་ཚོལ་ཞིང་གཞན་དག་ལ་ཆོས་ཀྱི་སྣང་བ་ཆེན་པོ་བྱེད་པའི་ཕྱིར་འོད་བྱེད་པ་ཞེས་བྱའོ། །བཞི་པ་ནི་བྱང་ཆུབ་ཀྱི་ཕྱོགས་དང་མཐུན་པའི་ཆོས་རྟོགས་པའི་ཤེས་རབ་འོད་ལྟ་བུས་ཉོན་སྒྲིབ་དང་ཤེས་སྒྲིབ་གཉིས་པོ་སྲེག་པས་ན་འོད་འཕྲོ་བ་ཅན་ནོ། །ལྔ་པ་ནི་སེམས་ཅན་རྣམས་ཡོངས་སུ་སྨིན་པར་བྱེད་ཅིང་རང་གི་སེམས་ཀྱང་སེམས་ཅན་གྱི་ལོག་སྒྲུབ་ལ་སོགས་པས་ཉོན་མོངས་པར་མི་འགྱུར་བར་བསྲུང་བའི་ཕྱིར་སྦྱང་དཀའ་བ་གཉིས་པོ་དེ་འབྱོངས་པས་སྦྱང་དཀའ་བའོ། །དྲུག་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ནས་འཁོར་བ་དང་མྱ་ངན་ལས་འདས་པ་གཉིས་ས་འདིར་མཉམ་པ་ཉིད་དུ་མངོན་དུ་གྱུར་པའོ། །ས་བདུན་པ་ལ་བགྲོད་པ་གཅིག་པའི་ལམ་ས་བརྒྱད་པ་དང་འབྲེལ་པ་སྟེ། དེ་ཐོབ་ཏུ་ཉེ་བའི་ཕྱིར་རྩོལ་བཅས་ཀྱི་སྦྱོར་བའི་མཐར་ཕྱིན་པས་ན་རིང་དུ་ ༼༥༡༨༽ སོང་བའོ། །ས་བརྒྱད་པ་ནི་མཚན་མ་ལ་རྩོལ་བ་དང་མཚན་མ་མེད་པ་ལ་རྩོལ་བའི་འདུ་ཤེས་གཉིས་ཀྱིས་མི་གཡོ་བའི་ཕྱིར་མི་གཡོ་བའོ། །ས་དགུ་པ་ནི་སོ་སོ་ཡང་དག་པར་རིག་པའི་བློ་གྲོས་བཟང་པོ་ཐོབ་པས་ལེགས་པའི་བློ་གྲོས་སོ། །ས་བཅུ་པ་ནི་སྤྲིན་གྱིས་ནམ་མཁའ་ཁྱབ་པ་བཞིན་དུ་ཏིང་ངེ་འཛིན་དང་གཟུངས་ཀྱི་སྒོ་གཉིས་ཀྱིས་སྔར་ས་དགུ་པ་མན་ཆད་དུ་སངས་རྒྱས་རྣམས་ལས་ཐོས་པའི་ཆོས་རྟེན་ལ་ཡོད་པ་ནམ་མཁའ་ལྟ་བུ་ལ་ཁྱབ་པའི་ཕྱིར་ཆོས་ཀྱི་སྤྲིན་ནོ། །ས་བཅུ་པ་ལས།

དགེ་བའི་བདུད་རྩིའི་ཆར་གྱིས་སེམས་ཅན་གྱི་ཉོན་མོངས་པའི་རྡུལ་དང་མེ་ལྕེ་ཐམས་ཅད་ཞི་བར་བྱེད་པས་ན་ཆོས་ཀྱི་སྤྲིན་ནོ་ཞེས་སོ། །དགོངས་འགྲེལ་ལས། ས་བཅུ་པ་ལ་ནི་གནས་ངན་ལེན་གྱི་ལུས་ནམ་མཁའ་ལྟ་བུ་ལ་ཆོས་ཀྱི་སྐུ་སྤྲིན་ཆེན་པོ་ལྟ་བུས་ཁྱབ་ཅིང་ཁེངས་པའི་ཕྱིར་ཆོས་ཀྱི་སྤྲིན་ཞེས་བྱའོ་ཞེས་གསུངས་སོ། །ཐུན་མོང་གི་ངེས་ཚིག་ལ་གཉིས་ལས། གནས་པའི་ངེས་ཚིག་ནི་ཕ་རོལ་ཏུ་ཕྱིན་པ་ལ་སོགས་པའི་དགེ་བ་སྣ་ཚོགས་སྒྲུབ་པ་ལ་དགའ་བའི་བསམ་པས་རྟག་པར་གནས་སྐབས་ཐམས་ཅད་དུ་གནས་པའི་ཕྱིར་བྱང་ཆུབ་སེམས་དཔའི་ས་རྣམས་ནི་གནས་པ་ཡིན་པར་འདོད་དོ། །སའི་ངེས་ཚིག་ནི་འབྱུང་པོ་དཔག་ཏུ་མེད་པ་རྣམས་འཇིགས་པ་མེད་པར་བྱ་བའི་ཕྱིར་རེ་རེ་ལ་ཡང་ཡོན་ཏན་དཔག་ཏུ་མེད་པ་དེ་དག་ལ་ཕྱིར་ཕྱིར་གོང་ནས་གོང་དུ་འགྲོ་བ་དང་ལྡན་པའི་ཕྱིར་གནས་པ་དེ་དག་ཉིད་ལ་སར་འདོད་དོ། །ཐོབ་པ་རྣམ་པར་དབྱེ་བ་ནི། ས་ཐོབ་པའི་དབྱེ་བ་ནི་བཞི་སྟེ། མོས་པས་ཐོབ་པ་ ༼༥༡༩༽ ནི་མོས་སྤྱོད་ཀྱི་ས་ལ་སྔར་བཤད་པའི་ས་བཅུ་ལ་སོགས་པ་ལ་མོས་པའོ། །སྤྱོད་པས་ཐོབ་པ་ནི་མོས་སྤྱོད་ཀྱི་ས་དེ་ཉིད་ལ་ས་བཅུ་ཐོབ་པའི་དོན་དུ་ཆོས་སྤྱོད་བཅུ་ལ་འཇུག་པའོ། །ཆོས་སྤྱོད་བཅུ་ནི། དབུས་མཐའ་ལས། ཡི་གེ་འབྲི་མཆོད་སྦྱིན་པ་དང༌། །ཉན་དང་ཀློག་དང་ལེན་པ་དང༌། །འཆད་དང་ཁ་ཏོན་བྱེད་པ་དང༌། །དེ་སེམས་པ་དང་སྒོམ་པའོ། །སྤྱོད་པ་འདི་བཅུའི་བདག་ཉིད་ནི། །བསོད་ནམས་ཕུང་པོ་དཔག་ཏུ་མེད། །ཅེས་སོ། །རྟོགས་པས་ཐོབ་པ་ནི་ས་ལ་འཇུག་པ་ས་དང་པོ་ནས་བདུན་པའི་བར་ཏེ་ཆོས་ཉིད་མངོན་སུམ་དུ་རྟོགས་པའི་ཕྱིར་རོ། །འགྲུབ་པས་ཐོབ་པ་ནི་ཕྱིར་མི་ལྡོག་པ་ལ་འཇུག་པའི་ཚེ་འབད་རྩོལ་མེད་པར་ངང་གིས་འཇུག་པའི་ཕྱིར་རོ། །དེ་གཉིས་ཁྱད་པར་དུ་བྱེད་པའི་སྤྱོད་པ་རྣམ་པར་དབྱེ་བ་ནི། སྤྱོད་པ་བཞི་ལས། ཕ་རོལ་ཏུ་ཕྱིན་པའི་སྤྱོད་པ་ནི་ལུས་ཅན་ཐེག་པ་ཆེན་པོ་ལ་མོས་པ་རྣམས་ཀྱི་ཕྱིར་བཤད་དོ། །བྱང་ཆུབ་ཀྱི་ཕྱོགས་དང་མཐུན་པའི་སྤྱོད་པ་ནི་ཐེག་པ་དམན་པ་ལ་མོས་པ་རྣམས་ཀྱི་ཕྱིར་རོ། །མངོན་པར་ཤེས་པའི་སྤྱོད་པ་ནི་ཐེག་ཆེན་དང༌།

ཐེག་དམན་ལ་མོས་པ་གཉིས་ཀ་མངོན་ཤེས་ཀྱི་མཐུས་འདུན་པར་བྱ་བའི་ཕྱིར་རོ། །སེམས་ཅན་ཡོངས་སུ་སྨིན་པའི་སྤྱོད་པ་ནི་དེ་གཉིས་ཀ་གདུལ་བ་སྟེ། ཡོངས་སུ་སྨིན་པར་བྱ་བའི་ཐབས་བསྡུ་བའི་དངོས་པོ་བཞིའོ། །སྤྱོད་པ་བཞི་པོ་འདི་དཀོན་མཆོག་བརྩེགས་པ་གཙུག་ན་རིན་ཆེན་གྱིས་ཞུས་པའི་མདོ་ལ་སོགས་པ་བཞིན་དུ་མདོ་རྣམས་ཀྱི་རྗེས་སུ་འབྲངས་ནས་འདིར་ཡང་གཞུང་གི་ ༼༥༢༠༽ དབུ་ཞབས་རྣམས་སུ་ཚང་བར་བཤད་པ་ཡིན་ནོ། །རྟགས་དང་སྤྱོད་པའི་སྐབས་བཤད་ཟིན་ཏོ།། །།དེ་ལྟར་བྱང་ཆུབ་སེམས་དཔའི་སྤྱོད་པ་མཐར་ཐུག་པ་ཐོབ་པ་ལས་སངས་རྒྱས་ཀྱི་ཡོན་ཏན་རྣམས་འབྱུང་བས་དེའི་འོག་ཏུ་མཐར་ཐུག་གི་ལེའུ་སྟོན་ཏོ། །དེ་ལ་གཉིས་ཏེ། སངས་རྒྱས་ཀྱི་ཡོན་ཏན་ཁྱད་པར་ཅན་གྱི་སྒོ་ནས་བསྟོད་པ་དང༌། ངོ་བོ་ཉིད་དོ། །དང་པོ་ལ་གཉིས་ཏེ། ཐུན་མོང་དང༌། ཐུན་མོང་མ་ཡིན་པའི་ཡོན་ཏན་ཁྱད་པར་ཅན་གྱི་སྒོ་ནས་བསྟོད་པའོ། །དང་པོ་ལ་དྲུག་ལས། ཚད་མེད་པ་བཞིའི་སྒོ་ནས་བསྟོད་པ་ནི་བརྩེ་བ་ནི་ཚད་མེད་པ་བཞིའི་སྤྱི་མིང་ཡིན་པས་དེ་དང་ལྡན་པའི་ཕྱིར་སེམས་ཅན་རྣམས་ལ་བརྩེ་བ་ཅན་ནོ། །བརྩེ་བ་དེ་ཉིད་ལ་བདེ་བ་དང་ཕན་པའི་དགོངས་པ་གཉིས་ལས། དང་པོ་ནི། ཚད་མེད་པ་གསུམ་སྟེ། བྱམས་པས་བདེ་བ་དང་ཕྲད་པ་དང༌། སྙིང་རྗེས་སྡུག་བསྔལ་དང་བྲལ་བ་དང༌། དགའ་བས་བདེ་བ་དང་མི་འབྲལ་བའི་དགོངས་པ་ཅན་ནོ། །བཏང་སྙོམས་ནི་རྗེས་སུ་ཆགས་པ་དང་ཁོང་ཁྲོ་བའི་ཀུན་ནས་ཉོན་མོངས་པ་མེད་པར་བཞེད་པས་ཕན་པའི་དགོངས་པ་སྟེ་དེ་ལྟར་ཕན་བདེ་གཉིས་ཀྱི་དགོངས་པ་དང་ལྡན་པའི་སངས་རྒྱས་དེ་ལ་ཕྱག་འཚལ་ལོ་ཞེས་པའོ། །རྣམ་ཐར་ལ་སོགས་པ་གསུམ་ནི་ཐུབ་པ་བཅོམ་ལྡན་འདས་ཀྱི་རྣམ་ཐར་བརྒྱད་ནི་སྒྲིབ་པ་ཀུན་ལས་ངེས་པར་གྲོལ་བ་ཡིན་ལ། ཟིལ་གནོན་བརྒྱད་ཀྱིས་འཇིག་རྟེན་ཐམས་ཅད་ཟིལ་གྱིས་གནོན་ཅིང༌། ཟད་པར་བཅུ་ནི། སངས་རྒྱས་ཁྱོད་ཀྱི་མཁྱེན་པས་ཤེས་བྱ་ཐམས་ཅད་ལ་ཁྱབ་པ་སྟེ་དེ་ལྟར་ཐུགས་སྒྲིབ་པ་གཉིས་ལས་གྲོལ་ཞེས་སོ། །ཉོན་

༼༥༢༡༽ མོངས་པ་མེད་པ་ནི་སེམས་ཅན་ཉོན་མོངས་པ་ཅན་མ་ལུས་པ་ཐམས་ཅད་ཀྱིས་ཉོན་མོངས་པའི་རིགས་མ་ལུས་པ་ཐམས་ཅད་འདུལ་ཞིང་ཉོན་མོངས་པ་མངོན་གྱུར་མེད་པ་རྣམས་ལ་ཡང་ཕྱིས་མི་སྐྱེ་བར་བྱ་བའི་ཕྱིར་གཉེན་པོ་བསྟན་ནས་ཉོན་མོངས་པའི་ས་བོན་འཇོམས་པར་མཛད་པ་དང༌། སེམས་ཅན་ཉོན་མོངས་པ་ཅན་ལ་ལྷག་པར་བརྩེ་བའོ། །ཉན་ཐོས་ཀྱི་ཉོན་མོངས་པ་མེད་པ་ནི་གཞན་གྱི་ཉོན་མོངས་པ་སྐྱེ་བའི་དམིགས་རྐྱེན་མི་བྱེད་པ་ཙམ་ཡིན་ལ། སངས་རྒྱས་ཀྱི་ཉོན་མོངས་པ་མེད་པ་ནི་ཉོན་མོངས་ཅན་གྱི་ཐད་དུ་ཆེད་དུ་གཤེགས་ནས་དེའི་ཉོན་མོངས་པ་འདུལ་བ་ཡིན་ཏེ། མངོན་རྟོགས་རྒྱན་ལས། ཉན་ཐོས་ཉོན་མོངས་མེད་པའི་ལྟ། །མི་ཡི་ཉོན་མོངས་ཡོངས་སྤོང་ཉིད། །གྲོང་སོགས་སུ་དེའི་ཉོན་མོངས་རྣམས། །རྒྱུན་གཅོད་རྒྱལ་བའི་ཉོན་མོངས་མེད། །ཅེས་སོ། །སྨོན་ནས་མཁྱེན་པ་ནི་གདུལ་བྱའི་བསམ་པ་ལ་སོགས་པ་འགའ་ཞིག་མཁྱེན་པར་བཞེད་པ་ན་འབད་རྩོལ་མེད་པར་ལྷུན་གྱིས་གྲུབ་པར་མངོན་དུ་གྱུར་པ་དང༌། སྒྲིབ་པ་གཉིས་དང་བྲལ་བའི་ཕྱིར་ཆགས་པ་དང་ཐོགས་པ་མི་མངའ་བ་སྟེ། རྒྱུད་བླ་ལས། ཉོན་མོངས་སྤངས་ཕྱིར་ཆགས་པ་མེད། །ཤེས་བྱའི་སྒྲིབ་ཀུན་དག་པའི་ཕྱིར། །ཐམས་ཅད་དུ་ནི་ཐོགས་པ་མེད། །ཅེས་སོ། །རྟག་ཏུ་མཉམ་པར་བཞག་པ་ཉིད་དང༌། འདྲི་བ་ཀུན་གྱི་ལན་སྔོན་པའི་སྒོ་ནས་ཐེ་ཚོམ་གཅོད་པའོ། །ཉན་ཐོས་ཀྱི་སྨོན་ནས་ཤེས་པ་ནི་འཕྲལ་དུ་སྨོན་ལམ་འདེབས་ཤིང་འབད་རྩོལ་གྱི་སྒོ་ནས་སྙོམས་པར་འཇུག་པ་ལ་ལྟོས་པ་དང༌། ཉི་ཚེ་བ་ཤེས་པ་དང༌། རེས་འགའ་མཉམ་པར་མ་བཞག་པ་དང༌། ཐེ་ཚོམ་འགའ་ཞིག་ ༼༥༢༢༽ གཅོད་མི་ནུས་པའི་ཕྱིར་རིམ་པ་ལྟར་ལྷུན་གྱིས་གྲུབ་པ་ལ་སོགས་པ་མ་ཡིན་ནོ། །སོ་སོ་ཡང་དག་པར་རིག་པ་ནི་རྟེན་དང་བརྟེན་པ་ནི་ཆོས་དང་དོན་སོ་སོ་ཡང་དག་པར་རིག་པ་སྟེ་བཤད་བྱའོ། །གསུང་དང་མཁྱེན་པ་ནི་ངེས་པའི་ཚིག་དང་སྤོབས་པ་སོ་སོ་ཡང་དག་པར་རིག་པ་སྟེ་འཆད་བྱེད་དོ། །དེ་དག་ལ་བློ་གྲོས་རྟག་ཏུ་ཐོགས་པ་མི་མངའ་བའི་སྒོ་ནས་དམ་པའི་ཆོས་ལེགས་པར་སྟོན་པའོ། །མངོན་ཤེས་ལ་རྫུ་འཕྲུལ་གྱི་མངོན་པར་ཤེས་པས་གདུལ་བྱའི་དྲུང་དུ་གཤེགས་ནས་སེམས་ཀྱི་རྣམ་གྲངས་མངོན་པར་ཤེས་པས་སེམས་ཀྱི་སྤྱོད་པ་མཁྱེན་པར་མཛད་དེ།

ལྷའི་རྣ་བའི་མངོན་ཤེས་ཀྱིས་དེ་དག་གི་སྐད་ཀྱིས་ཆོས་སྟོན་པ་མཁྱེན་ནས་སྔོན་གྱི་གནས་རྗེས་སུ་དྲན་པའི་མངོན་ཤེས་ཀྱིས་སྔོན་གྱི་མཐའ་ནས་འདིར་འོང་བ་དང༌། ལྷའི་མིག་གིས་ཕྱི་མའི་མཐར་འགྲོ་བ་དང༌། ཟག་པ་ཟད་པའི་མངོན་ཤེས་ཀྱིས་ཐེག་པ་གསུམ་གྱི་ལམ་གྱིས་ཇི་ལྟར་འཁོར་བ་ལས་ངེས་པར་འབྱུང་བའི་ཚུལ་རྣམས་མཁྱེན་ནས་དེ་དག་དང་མཐུན་པར་གདམས་ངག་ལེགས་པར་འདོམས་པར་མཛད་དོ། །ཐུན་མོང་མ་ཡིན་པའི་ཡོན་ཏན་ཁྱད་པར་ཅན་གྱི་སྒོ་ནས་བསྟོད་པ་ལ་བཅུ་གཅིག་ལས། མཚན་དཔེ་ནི། ལུས་ཅན་ཀུན་གྱིས་ཁྱོད་མཐོང་ན་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུ་དང་ལྡན་པས་སྐྱེས་བུ་དམ་པ་ལགས་པར་འཚལ་ཞིང༌། དེའི་ལས་ནི་མཐོང་བ་ཙམ་གྱིས་རབ་ཏུ་དྭང་བར་མཛད་པའོ། །མཚན་བཟང་པོ་སུམ་ཅུ་རྩ་གཉིས་པོ་གང་ཞེ་ན། མངོན་རྟོགས་རྒྱན་ལས། ཕྱག་ཞབས་འཁོར་ལོས་མཚན་དང་རུས་སྦལ་ཞབས། །ཕྱག་དང་ཞབས་ ༼༥༢༣༽ སོར་དྲྭ་བས་འབྲེལ་པ་དང༌། །ཕྱག་ནི་ཞབས་བཅས་འཇམ་ཞིང་གཞོན་ཤ་ཆགས། །འདི་ཡི་སྐུ་ནི་བདུན་དག་མཐོ་བ་དང༌། །སོར་མོ་རིང་དང་རྟིང་ཡངས་སྐུ་ཆེ་དྲང༌། །ཞབས་འབུར་མི་མངོན་སྤུ་ནི་གྱེན་དུ་ཕྱོགས། །བྱིན་པ་ཨེ་ན་ཡའི་འདྲ་ཕྱག་རིང་མཛེས། །འདོམ་གྱི་སྦ་བ་སྦུབས་སུ་ནུབ་པའི་མཆོག །པགས་པ་གསེར་མདོག་པགས་པ་སྲབ་པ་དང༌། །སྤུ་ནི་རེ་རེ་ནས་གཡས་ལེགས་འཁྲུངས་དང༌། །ཞལ་མཛོད་སྤུས་བརྒྱན་རོ་སྟོད་སེང་གེའི་འདྲ། །འདི་ཡི་དཔུང་པའི་མགོ་ཟླུམ་ཐལ་གོང་རྒྱས། །འདི་ལ་རོ་མི་ཞིམ་པ་རོ་མཆོག་སྣང༌། །སྐུ་ནི་ནྱ་གྲོ་དྷ་ལྟར་ཆུ་ཞེང་གབ། །གཙུག་ཏོར་དབུར་ལྡན་ལྗགས་རིང་མཛེས་པ་དང༌། །ཚངས་དབྱངས་འགྲམ་པ་སེང་གེའི་འདྲ་དང་ཚེམས། །ཤིན་ཏུ་དཀར་དང་ཚད་མཉམ་ཐགས་བཟང་དང༌། །གྲངས་ནི་བཞི་བཅུ་ཐམ་པར་ཚང་བ་དང༌། །སྤྱན་ནི་མཐོན་མཐིང་སྤྱན་རྫི་བ་མཆོག་གི །འདྲ་བ་འདི་དག་སུམ་ཅུ་རྩ་གཉིས་མཚན། །ཞེས་གསུངས་པ་དང༌།

དཔེ་བྱད་བརྒྱད་ཅུའང་དེ་ཉིད་ལས། ཐུབ་པའི་སེན་མོ་ཟངས་མདོག་དང༌། །མདོག་སྣུམ་མཐོ་དང་སོར་མོ་རྣམས། །ཟླུམ་རྒྱས་བྱིན་གྱིས་ཕྲ་བ་དང༌། །རྩ་མི་མངོན་དང་མདུད་པ་མེད། །ལོང་བུ་མི་མངོན་ཞབས་མཉམ་དང༌། །སེང་གེ་གླང་ཆེན་བྱ་དང་ནི། །ཁྱུ་མཆོག་སྟབས་གཤེགས་གཡས་ཕྱོགས་དང༌། །མཛེས་གཤེགས་དྲང་དང་འཁྲིལ་བག་ཆགས། །བྱི་དོར་བྱས་འདྲ་རིམ་པར་འཚམ། །གཙང་དང་འཇམ་དང་དག་པའི་སྐུ། །མཚན་ནི་ཡོངས་སུ་རྫོགས་པ་དང༌། །སྐུ་ཡི་ ༼༥༢༤༽ ཁོ་ལག་ཡངས་ཤིང་བཟང༌། །གོམ་སྙོམས་པ་དང་སྤྱན་གཉིས་ནི། །དག་དང་གཞོན་ཤ་ཅན་ཉིད་དང༌། །སྐུ་ཞུམ་མེད་དང་རྒྱས་པ་དང༌། །ཤིན་ཏུ་གྲིམས་པའི་སྐུ་ཉིད་དང༌། །ཡན་ལག་ཤིན་ཏུ་རྣམ་འབྱེས་དང༌། །གཟིགས་པ་སྒྲིབ་མེད་དག་པ་དང༌། །དཀུ་ཟླུམ་སྐབས་ཕྱིན་མ་རྙོངས་དང༌། །ཕྱང་ངེ་བ་དང་ལྟེ་བ་ནི། །ཟབ་དང་གཡས་ཕྱོགས་འཁྱིལ་པ་དང༌། །ཀུན་ནས་བལྟ་ན་སྡུག་པ་དང༌། །ཀུན་སྤྱོད་གཙང་དང་སྐུ་ལ་ནི། །སྨེ་བ་གནག་བག་མེད་པ་དང༌། །ཕྱག་ནི་ཤིང་བལ་ལྟར་འཇམ་དང༌། །ཕྱག་རིས་མདངས་ཡོད་ཟབ་རིང་དང༌། །ཞལ་ནི་ཧ་ཅང་མི་རིང་དང༌། །མཆུ་ནི་བིམ་པ་ལྟར་དམར་དང༌། །ལྗགས་མཉེན་པ་དང་སྲབ་པ་དང༌། །དམར་དང་འབྲུག་གི་སྒྲ་ཉིད་དང༌། །གསུང་མཉེན་འཇམ་དང་མཆེ་བ་ཟླུམ། །རྣོ་དང་དཀར་དང་མཉམ་པ་དང༌། །བྱིན་གྱིས་ཕྲ་དང་ཤངས་མཐོ་དང༌། །མཆོག་ཏུ་དག་པ་དག་དང་ནི། །སྤྱན་ཡངས་པ་དང་རྫི་མ་སྟུག །པདྨའི་འདབ་མ་འདྲ་བ་དང༌། །སྨིན་ཚུགས་རིང་དང་འཇམ་པ་དང༌། །སྣུམ་དང་སྤུ་ནི་མཉམ་པ་དང༌། །ཕྱག་རིང་རྒྱས་དང་སྙན་མཉམ་དང༌། །ཉམས་པ་རྣམ་པར་སྤངས་པ་དང༌། །དཔྲལ་བ་ལེགས་པར་འབྱེས་པ་དང༌། །དབྱེས་ཆེ་བ་དང་དབུ་རྒྱས་དང༌། །དབུ་སྐྲ་བུང་བ་ལྟར་གནག་དང༌། །སྟུག་དང་འཇམ་དང་མ་འཛིངས་དང༌། །མི་གཤོར་དྲི་ཞིམ་སྐྱེས་བུ་ཡི། །ཡིད་ནི་འཕྲོག་པར་བྱེད་པ་དང༌། །དཔལ་གྱི་བེའུ་དང་བཀྲ་ཤིས་ནི། །སངས་རྒྱས་དཔེ་བྱད་བཟང་པོར་བཞེད། །ཅེས་སོ། །ཡོངས་སུ་དག་པ་བཞི་ལ་རྟེན་ཡོངས་སུ་དག་པ་ནི་ལུས་ལེན་པ་དང༌།

ཇི་སྲིད་བཞེད་ཀྱི་ ༼༥༢༥༽ བར་དུ་གནས་པ་དང༌། དུས་ལ་བབ་པ་ན་གཏོང་བ་ལ་མངའ་བརྙེས་པའོ། །དམིགས་པ་ཡོངས་སུ་དག་པ་ནི་དམིགས་པ་མེད་པ་སྤྲུལ་པ་དང༌། ཡོད་པ་བསྒྱུར་བའོ། །ཐུགས་ཡོངས་སུ་དག་པ་ནི་རྣམ་པ་ཐམས་ཅད་དུ་ཏིང་ངེ་འཛིན་ལ་མངའ་བརྙེས་པའོ། །ཤེས་རབ་ཡོངས་སུ་དག་པ་ནི་རྣམ་པ་ཐམས་ཅད་དུ་ཡེ་ཤེས་ལ་མངའ་བརྙེས་པའོ། །སྟོབས་བཅུ་ནི་བྱེད་ལས་ཀྱི་སྒོ་ནས་བསྟན་ཏེ། གསོད་པའི་མཆོད་སྦྱིན་ལ་སོགས་པ་བདེ་འགྲོའི་ཐབས་སུ་འདོད་པ་ནི་ཐབས་ལ་སླུ་བའི་བདུད་ཡིན་ལ། གནས་དང་གནས་མ་ཡིན་པ་མཁྱེན་པའི་སྟོབས་ཀྱིས་དགེ་བ་བདེ་འགྲོའི་གནས་ཡིན་གྱི་གསོད་པའི་མཆོད་སྦྱིན་ལ་སོགས་པ་མི་དགེ་བ་ནི་མ་ཡིན་པར་བསྟན་པས་དེ་འཇོམས་སོ། །སྐྱབས་ལ་སླུ་བའི་བདུད་ནི་སྡིག་པ་བྱས་ཤིང་དགེ་བ་མ་བྱས་ཀྱང་དབང་ཕྱུག་ལ་སོགས་པ་མཉེས་ན་ངན་འགྲོར་མི་ལྟུང་བར་འདོད་པ་ལ་སོགས་པ་ཡིན་ལ། ལས་བདག་གིར་བྱ་བ་མཁྱེན་པའི་སྟོབས་ཀྱིས་ནི་རང་གིས་དགེ་མི་དགེའི་ལས་བྱས་པ་དེ་རང་གིས་མྱོང་བར་འགྱུར་བས་དེ་ལ་དབང་ཕྱུག་ལ་སོགས་པས་བསྐྱབ་པར་མི་ནུས་པར་བསྟན་པས་དེ་འཇོམས་སོ། །འཇིག་རྟེན་པའི་བསམ་གཏན་ཐོབ་པ་ཙམ་གྱིས་གྲོལ་བར་སྟོན་པ་ནི་དག་པ་ལ་སླུ་བའི་བདུད་ཡིན་ལ་བསམ་གཏན་དང༌། རྣམ་པར་ཐར་པ་དང༌། ཏིང་ངེ་འཛིན་དང་སྙོམས་པར་འཇུག་པ་མཁྱེན་པའི་སྟོབས་ཀྱིས་འཇིག་རྟེན་པའི་བསམ་གཏན་གྱིས་ཉོན་མོངས་པའི་ས་བོན་རྩ་བ་ནས་སྤོང་མི་ནུས་པར་བསྟན་པས་དེ་འཇོམས་སོ། །ཐེག་ཆེན་གྱི་རིགས་ཅན་ཐེག་ཆེན་སྤངས་ནས་ཐེག་དམན་ལ་སྦྱོར་བ་ནི་ཐེག་པ་ཆེན་པོས་ངེས་པར་འབྱུང་བ་ལ་ ༼༥༢༦༽ རབ་ཏུ་སླུ་བའི་བདུད་ཡིན་ལ། དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་ལ་སོགས་པ་བདུན་གྱིས་ནི་དེ་འཇོམས་ཏེ། དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་ཀྱིས་དད་པ་ལ་སོགས་པ་ཆུང་ངུ་དང་འབྲིང་དང་ཆེན་པོ་མཁྱེན་ཏེ་ཆེན་པོ་ལ་འགོད་པ་དང༌།

མོས་པ་སྣ་ཚོགས་མཁྱེན་པས་མོས་པའི་བྱེ་བྲག་སྣ་ཚོགས་མཁྱེན་ནས་ཐེག་ཆེན་གྱི་མོས་པ་ལ་འགོད་པ་དང༌། ཁམས་སྣ་ཚོགས་མཁྱེན་པས་སེམས་ཅན་གྱི་རིགས་ཀྱི་བྱེ་བྲག་ཤེས་ནས་རིགས་དང་འཚམས་པའི་ལམ་ལ་འགོད་པ་དང༌། ཐམས་ཅད་དུ་འགྲོ་བའི་ལམ་མཁྱེན་པས་ཀུན་ནས་ཉོན་མོངས་པ་དང་རྣམ་པར་བྱང་བའི་ལམ་གྱི་བྱེ་བྲག་ཐམས་ཅད་ཤེས་ནས་ཐེག་ཆེན་གྱི་ལམ་ལ་འགོད་པ་དང༌། སྔོན་གྱི་གནས་རྗེས་སུ་དྲན་པས་གདུལ་བྱ་རྣམས་ཀྱི་སྔོན་གྱི་ཚེ་རབས་རྣམས་མཁྱེན་པ་དང༌། འཆི་འཕོ་དང་སྐྱེ་བ་མཁྱེན་པས་མ་འོངས་པ་ན་གང་དུ་སྐྱེ་བ་མཁྱེན་པ་དང༌། ཟག་པ་ཟད་པ་མཁྱེན་པའི་སྟོབས་ཀྱིས་མྱ་ངན་ལས་འདས་པའི་བྱེ་བྲག་རྣམས་མཁྱེན་ནས་བདུན་པོ་དེའི་སྒོ་ནས་ཐེག་ཆེན་གྱི་རིགས་ཅན་རྣམས་ཐེག་ཆེན་གྱི་ལམ་ཉིད་ལ་འགོད་པའི་ཕྱིར་རོ། །མི་འཇིགས་པ་བཞི་ནི་རང་དོན་དུ་ང་ནི་སངས་རྒྱས་སོ་ཞེས་ཡེ་ཤེས་དང༌། ངས་ཟག་པ་ཐམས་ཅད་སྤངས་སོ་ཞེས་སྤངས་པ་གཉིས་ཞལ་གྱིས་བཞེས་པ་དང༌། གཞན་དོན་དུ་ཐེག་པ་གསུམ་གྱི་ལམ་གྱིས་འཁོར་བ་ལས་ངེས་པར་འབྱུང་ངོ་ཞེས་པ་དང༌། ཉོན་མོངས་པ་རྣམས་ཀྱིས་ཐར་པའི་གེགས་བྱེད་དོ་ཞེས་སྟོན་ཅིང་ཞལ་གྱིས་བཞེས་པར་མཛད་པ་ལ་འཇིག་རྟེན་ན་ལྷའམ། བདུད་དམ། ཚངས་པའམ། བྲམ་ཟེའམ། 

༼༥༢༧༽ ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་གྱིས་སངས་རྒྱས་མ་ཡིན་ནོ་ཞེས་བྱ་བ་ནས་ཉོན་མོངས་པས་ཐར་བའི་གེགས་མི་བྱེད་དོ་ཞེས་པའི་བར་དུ་ཆོས་དང་མཐུན་པར་རྒོལ་བའི་རྒྱུ་ཡང་དག་པར་རྗེས་སུ་མ་མཐོང་ནས་བདེ་བ་དང༌། མི་འཇིགས་པ་དང༌། བག་ཚ་བ་མེད་པ་རྣམས་ཐོབ་ནས་ཁྱུ་མཆོག་གི་གནས་རླབས་པོ་ཆེ་ཞལ་གྱིས་འཆེ་ཞིང་འཁོར་གྱི་ནང་དུ་སེང་གེའི་སྒྲ་སྒྲོགས་ལ། ཚངས་པའི་འཁོར་ལོ་རབ་ཏུ་བསྐོར་བས་ན་མུ་སྟེགས་གཞན་གྱིས་མི་རྫི་བའོ། །ཡུམ་བར་པ་ལས། རབ་འབྱོར་དེ་བཞིན་གཤེགས་པའི་མི་འཇིགས་པ་བཞི་གང་ཞེ་ན། བདག་གིས་ཡང་དག་པར་རྫོགས་པར་སངས་རྒྱས་སོ་ཞེས་དམ་བཅས་ན་འདི་ལ་ཆོས་འདི་རྣམས་མངོན་པར་རྫོགས་པར་སངས་མ་རྒྱས་སོ་ཞེས་བྱ་བར་བདག་ལ་དགེ་སྦྱོང་ངམ། བྲམ་ཟེའམ། ལྷའམ། བདུད་དམ། ཚངས་པའམ། སྐྱེ་དགུའི་ཚོགས་གཞན་ཡང་རུང་སྟེ། འཇིག་རྟེན་ན་ཆོས་དང་ལྡན་པར་རྒོལ་བར་འགྱུར་རོ་ཞེས་བྱ་བའི་རྒྱུ་ཡང་དག་པར་རྗེས་སུ་མི་མཐོང་སྟེ། རྒྱུ་ཡང་དག་པར་རྗེས་སུ་མ་མཐོང་བས་བདག་བདེ་བ་ཐོབ་པ་དང༌། བག་ཚ་བ་མེད་པ་ཐོབ་པ་དང༌། མི་འཇིགས་པ་ཐོབ་པར་རྣམ་པར་སྤྱོད་དེ། ཁྱུ་མཆོག་རླབས་པོ་ཆེའི་གནས་སུ་དམ་བཅའོ། །འཁོར་གྱི་ནང་དུ་སེངྒེའི་སྒྲ་བསྒྲག་གོ །ཚངས་པའི་འཁོར་ལོ་འཇིག་རྟེན་ན་དགེ་སྦྱོང་ངམ། བྲམ་ཟེའམ། ལྷའམ། བདུད་དམ། ཚངས་པའམ། གཞན་སུས་ཀྱང་རུང་སྟེ། ཆོས་དང་ལྡན་པ་བསྐོར་བར་མི་ནུས་པ་བདག་གིས་རབ་ཏུ་བསྐོར་བར་བྱའོ་ཞེས་པ་ལ་སོགས་པ་གསུངས་སོ། །བསྲུང་བ་མེད་པ་གསུམ་ནི་སྐུ་གསུང་ཐུགས་ཀྱི་སྤྱོད་པ་གསུམ་པོ་གཞན་གྱིས་ ༼༥༢༨༽ ཤེས་ན་མ་དད་པར་འགྱུར་དུ་དོགས་ནས་བསྲུང་བ་སྟེ་བཅབ་དགོས་པ་མེད་པས་འཁོར་གྱི་ནང་དུ་བག་བརྐྱང་སྟེ་གསུང་བའོ། །ཡུམ་བར་པ་ལས། རབ་འབྱོར་དེ་བཞིན་གཤེགས་པའི་བསྲུང་བ་མེད་པ་གསུམ་གང་ཞེ་ན། དེ་བཞིན་གཤེགས་པ་ནི་སྐུའི་སྤྱོད་པ་ཡོངས་སུ་དག་པ་དང་ལྡན་པ་སྟེ། དེ་བཞིན་གཤེགས་པ་ལ་སྐུའི་སྤྱོད་པ་ཡོངས་སུ་མ་དག་པ་མི་མངའ་བས།

ལ་ལས་ཤེས་སུ་འོང་ཞེས་གང་ཡང་བཅབ་པར་དགོངས་པ་དེ་བཞིན་གཤེགས་པ་ལ་མི་མངའ་སྟེ། འདི་ནི་བསྲུང་བ་མེད་པ་དང་པོའོ་ཞེས་པ་ལ་སོགས་པ་གསུངས་སོ། །དྲན་པ་ཉེ་བར་གཞག་པ་གསུམ་ནི་བསྙེལ་བ་མི་མངའ་བ་ཉིད་ཀྱིས་རྟག་ཏུ་གདུལ་བྱ་འདི་དག་གིས་ཆོས་འདི་བསྒྲུབ་ན་ལེགས་སྙམ་དུ་དགོངས་པ་ཉེ་བར་གནས་པས་ཆོས་སྟོན་པ་ན་འཁོར་ཐམས་ཅད་གུས་པར་ཉན་པ་དང༌། རྣ་བླགས་པ་དང༌། ཡིད་བཏུད་པ་དང༌། ཀུན་ཤེས་པའི་བསམ་པ་ཉེ་བར་འཇོག་པ་དང༌། ཆོས་ཀྱི་རྗེས་སུ་མཐུན་པའི་ཆོས་སྒྲུབ་པར་འདོད་པ་ལ་རྗེས་སུ་ཆགས་པའི་ཀུན་ནས་ཉོན་མོངས་པ་དང༌། འཁོར་ཐམས་ཅད་དེ་ལས་བཟློག་པ་ལ་ཁོང་ཁྲོ་བའི་ཀུན་ནས་ཉོན་མོངས་པ་དང༌། འཁོར་འདྲེས་མ་ལ་གཉིས་ཀར་མི་འགྱུར་བས་ཀུན་ནས་ཉོན་མོངས་པ་གཉིས་པོ་དེ་སྤངས་པའོ། །ཡུམ་བར་པ་ལས། དེ་ལ་དེ་བཞིན་གཤེགས་པའི་དགོངས་པ་ཉེ་བར་གཞག་པ་གསུམ་གང་ཞེ་ན། དེ་བཞིན་གཤེགས་པ་ཆོས་སྟོན་པའི་ཚེ་ལ་ལ་རྣ་བ་བཏུད་དེ་རིམ་གྲོར་ཉན་ཅིང་བཀའ་ཉན་པའི་སེམས་ཉེ་བར་གཞོག་པ་དང༌། ཆོས་དོན་དུ་གཉེར་པས་ཆོས་ལ་ནན་ཏན་དུ་བྱེད་ན་ཡང་དེས་དེ་བཞིན་གཤེགས་པ་དགྱེས་པར་མི་འགྱུར། ཡིད་བདེ་བར་མི་འགྱུར། ཐུགས་ཡེང་ཡེང་པོར་མི་ ༼༥༢༩༽ འགྱུར་ཏེ། འདི་ནི་དགོངས་པ་ཉེ་བར་གཞག་པ་དང་པོའོ་ཞེས་པ་ལ་སོགས་པ་གསུངས་སོ། །དེ་གཉིས་ཀྱི་ལས་ནི་འཁོར་སྡུད་པའོ། །བག་ཆགས་ཡང་དག་པར་བཅོམ་པ་ནི་ཀུན་མཁྱེན་ཁྱོད་ལ་གྲོང་ལ་སོགས་པར་རྒྱུ་བ་དང་ནང་དུ་ཏིང་ངེ་འཛིན་ལ་གནས་པ་ཀུན་ལ་ཡང༌། རྟག་པར་ཀུན་མཁྱེན་མ་ཡིན་པའི་སྤྱོད་པ་འཁྲུལ་པ་མི་མངའ་བ་སྟེ། དེས་ན་ཐམས་ཅད་མཁྱེན་པ་ཞེས་པའི་མཚན་དང་མཐུན་པར་སྤྱོད་ལམ་ཐམས་ཅད་ཡང་དག་པར་དོན་དང་ལྡན་ནོ། །ཉན་ཐོས་དགྲ་བཅོམ་པ་རྣམས་ནི་ཉོན་མོངས་པ་ཟད་ཀྱང་བག་ཆགས་ཡང་དག་པར་མ་བཅོམ་པས་རེས་འགའ་གླང་པོ་ཆེ་འཁྲུལ་པ་དང་ལྷན་ཅིག་ཐུག་པ་ལ་སོགས་པ་ཐམས་ཅད་མཁྱེན་པ་མ་ཡིན་པའི་སྤྱོད་པ་མངའོ། །བསྙེལ་བ་མི་མངའ་བ་ནི་སེམས་ཅན་ཀུན་གྱི་བྱ་བ་ལ་ཁྱོད་ནི་དུས་ལས་མི་འདའ་སྟེ་གདུལ་བྱ་དུས་ལ་བབས་ན་བཏང་སྙོམས་སུ་མི་འཇོག་པའོ། །དེའི་ལས་ནི་མཛད་པ་ཐམས་ཅད་རྟག་ཏུ་དོན་མངའ་བ་འབའ་ཞིག་མཛད་པའོ། །ཐུགས་རྗེ་ཆེན་པོ་ནི་འཇིག་རྟེན་ཀུན་ལ་ཉིན་ལན་གསུམ་མཚན་ལན་གསུམ་སྟེ་ལན་དྲུག་ཏུ།

སུ་ནི་ཉམས་སུ་ནི་འཕེལ་ཞེས་སོ་སོར་གཟིགས་པ་ནི་ལས་སོ། །ལས་དེ་དང་ལྡན་པའི་བཅོམ་ལྡན་འདས་ཐུགས་རྗེ་ཆེན་པོ་དང་ལྡན་པའི་སྒོ་ནས་སེམས་ཅན་ཐམས་ཅད་ལ་ཕན་པར་དགོངས་ཞེས་སོ། །སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་སྤྱོད་པས་བསྡུས་པ་ནི་སྐུ་ལ་འཁྲུལ་པ་དང༌། གསུང་ལ་ཅ་ཅོ་དང༌། ཐུགས་ལ་བསྙེལ་བ་དང༌། ཐུགས་མཉམ་པར་མ་བཞག་པ་དང༌། འཁོར་འདས་ཐ་དད་པའི་འདུ་ཤེས་དང༌། སོ་སོར་མ་བརྟགས་པའི་བཏང་སྙོམས་མི་མངའ་ ༼༥༣༠༽ བ་སྟེ་དྲུག་གོ །རྟོགས་པས་བསྡུས་པ་ནི་འདུན་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་ལ་ཉམས་པ་མི་མངའ་བ་དྲུག་གོ །དུས་གསུམ་ལ་ཡེ་ཤེས་མ་ཆགས་མ་ཐོགས་པའི་ཡེ་ཤེས་ཀྱིས་བསྡུས་པ་གསུམ་དང༌། སྐུ་དང་གསུང་དང་ཐུགས་ཀྱི་ཕྲིན་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བ་ཞེས་བྱ་བ་ཕྲིན་ལས་ཀྱིས་བསྡུས་པ་གསུམ་སྟེ་བཅོ་བརྒྱད་དང་ལྡན་པས་ཉན་ཐོས་དང་རང་སངས་རྒྱས་ཀུན་གྱི་བླ་མར་གྱུར་བའོ། །རྣམ་པ་ཐམས་ཅད་མཁྱེན་པ་ཉིད་ནི་ངོ་བོ་ཉིད་དང་ལོངས་སྤྱོད་རྫོགས་པ་དང་སྤྲུལ་པའི་སྐུ་སྟེ་གསུམ་པོ་དང་པོས་ཟབ་མོ་དང༌། ཕྱི་མ་གཉིས་ཀྱིས་རྒྱ་ཆེན་པོ་མངོན་པར་བྱང་ཆུབ་པ་བརྙེས་ཤིང་ཤེས་བྱ་ཐམས་ཅད་མཁྱེན་པས་ཐམས་ཅད་དུ་སེམས་ཅན་རྣམས་ཀྱི་ཐེ་ཚོམ་དག་གཅོད་པའོ། །ཕར་ཕྱིན་དྲུག་རྫོགས་པའི་སྒོ་ནས་བསྟོད་པ་ནི་ལོངས་སྤྱོད་ལ་ཀུན་ཏུ་འཛིན་པ་མེད་ཅིང་ཉེས་པའི་དྲི་མ་ཕྲ་མོ་ཡང་མེད་ལ། འཇིག་རྟེན་གྱི་ཆོས་དང་སྡུག་བསྔལ་དག་གིས་སེམས་རྙོག་པ་མེད་ཅིང༌། རྟོགས་པ་ཆུང་ངུ་དང་ངན་ངོན་ཙམ་ལ་མི་གནས་པ་དང༌། རྣམ་པར་གཡེང་བས་མི་གཡོ་ཞིང་ཆོས་རྣམས་ཐམས་ཅད་ལ་རྣམ་པར་རྟོགས་པའི་སྤྲོས་པ་མེད་པ་སྟེ་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པའི་སངས་རྒྱས་བཅོམ་ལྡན་འདས་དེ་ལ་ཕྱག་འཚལ་ལོ་ཞེས་པའོ། །ངོ་བོ་ཉིད་ལ་དོན་དྲུག་ལས།

ངོ་བོའི་དོན་ནི་དམ་པའི་དོན་ངོ་བོ་ཉིད་ཀྱི་སྐུ་དག་པ་གཉིས་ལྡན་གྲུབ་པ་ནི་སངས་རྒྱས་ཀྱི་ངོ་བོ་ཉིད་དོ། །རྒྱུའི་དོན་ནི་དེ་ཡང་རྒྱུ་བྱང་ཆུབ་སེམས་དཔའི་ས་ཀུན་ལས་ངེས་པར་འབྱུང་ངོ༌། །འབྲས་བུའི་དོན་ནི་སེམས་ཅན་ཀུན་གྱི་མཆོག་ཏུ་གྱུར་པའོ། ། ༼༥༣༡༽ ལས་ཀྱི་དོན་ནི་སེམས་ཅན་ཐམས་ཅད་སྨིན་པ་དང་རྣམ་པར་གྲོལ་བར་མཛད་པའོ། །ལྡན་པའི་དོན་ནི་ཡོན་ཏན་ཕུང་པོ་ལྷག་མེད་དུ་ཡང་མི་ཟད་ཅིང༌། མཉམ་མེད་དེ་ཉན་རང་ལ་སོགས་པ་རྣམས་ལས་ཆེས་ལྷག་པ་དང་ལྡན་ནོ། །འཇུག་པའི་དོན་ནི་འཇིག་རྟེན་གྱི་ཁམས་སྣ་ཚོགས་སུ་གང་ལ་གང་འདུལ་དུ་སྣང་བ་སྤྲུལ་པའི་སྐུ་དང༌། ས་བཅུའི་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་དུ་མཚན་དཔེས་བརྒྱན་པར་སྣང་བ་ལོངས་སྤྱོད་རྫོགས་པའི་སྐུ་དང༌། ལྷ་དང་མི་རྣམས་ཀྱིས་རྣམ་པ་ཀུན་ཏུ་མི་མཐོང་ཞིང་སངས་རྒྱས་རྣམས་ཀྱི་སོ་སོ་རང་གིས་རིག་པའི་ཡེ་ཤེས་ཀྱི་ཡུལ་དུ་གྱུར་པ་ནི་ཆོས་ཀྱི་སྐུའོ། །མཐར་ཐུག་པའི་ལེའུ་བཤད་ཟིན་ཏོ།། །།དེ་ལྟར་ན་གཞུང་འདིས་ཐེག་ཆེན་གྱི་རིགས་དང་ལྡན་པའི་གང་ཟག་གིས། བྱང་ཆུབ་ཏུ་སེམས་བསྐྱེད་དེ། བྱང་ཆུབ་སེམས་དཔའི་སྤྱོད་པ་ལ་བསླབས་ནས། བླ་ན་མེད་པའི་བྱང་ཆུབ་ཐོབ་པར་འགྱུར་རོ་ཞེས་བསྟན་ཏོ། །བསྟན་བཅོས་འདི་འཛིན་པ་ལ་སོགས་པ་བྱས་ན་ཐེག་ཆེན་གྱི་མདོ་སྡེ་ཐམས་ཅད་བཟུང་བ་ལ་སོགས་པའི་བསོད་ནམས་འཐོབ་པར་འགྱུར་ཏེ། འདི་དང་བྱང་ཆུབ་སེམས་དཔའི་ས་བརྗོད་བྱའི་གྲངས་དང་གོ་རིམ་ལ་སོགས་པ་མཐུན་ལ། བྱང་ས་ལས། ལྷ་དང་མིའི་འཇིག་རྟེན་གྱི་ནང་ནས་ལྷར་གྱུར་པའམ་མིར་གྱུར་པའམ་དགེ་སྦྱོང་ངམ། བྲམ་ཟེ་ལ་ལས་བྱང་ཆུབ་སེམས་དཔའི་ས་འདི་ལ་བརྟེན་པོར་མོས་པ་བསྐྱེད་ནས་འདི་ཉན་པའམ་ལེན་པ་དང་འཛིན་པའམ། སྒོམ་པའི་རྣམ་པར་སྦྱོར་བར་བྱེད་དམ། གཞན་དག་ལ་རྒྱར་ཆེར་སྟོན་པར་བྱེད་དམ། ཐ་ན་ཡི་གེར་འདྲིར་བཅུག་སྟེ་འཆང་བ་དང༌། མཆོད་པ་དང་བཀུར་སྟི་ཡང་བྱེད་པ་དེ་ལ་ནི།

མདོར་བསྡུ་ན་བྱང་ཆུབ་སེམས་དཔའི་སྡེ་སྣོད་དུ་གཏོགས་པའི་མདོ་སྡེ་ཉན་ ༼༥༣༢༽ པ་ལ་སོགས་པའི་ལས་ཀྱི་བསོད་ནམས་ཀྱི་ཕུང་པོ་བཅོམ་ལྡན་འདས་ཀྱིས་གསུངས་ཤིང་གསལ་བར་མཛད་དེ་བཀྲོལ་ཞིང་བཏགས་ནས་བསྟན་པ་ཇི་སྙེད་པ་དེ་སྙེད་ཀྱི་བསོད་ནམས་ཀྱི་ཕུང་པོར་འགྱུར་པར་རེ་བར་བྱའོ། །དེ་ཅིའི་ཕྱིར་ཞེ་ན་འདི་ལྟར་བྱང་ཆུབ་སེམས་དཔའི་ས་འདིར་ནི་བྱང་ཆུབ་སེམས་དཔའི་སྡེ་སྣོད་བསྟན་པ་དང་བཤད་པའི་སྒོ་རྣམས་བསྡུས་ཤིང་བཤད་པའི་ཕྱིར་ཏེ། ཞེས་གསུངས་པས་བསོད་ནམས་ཆེན་པོ་ཐོབ་པར་འདོད་པས་དམ་པའི་ཆོས་འདི་ལ་བརྩོན་པར་བྱའོ། །གསུང་རབ་ཆུ་གཏེར་དབུས་ནས་ལེགས་འོངས་པའི། །ཐབས་ཤེས་རིན་ཆེན་རིན་ཐང་མེད་པ་རྣམས། །དྲི་མེད་ཚིག་གི་སྲད་བུས་ལེགས་སྦྲེལ་བའི། །ལེགས་བཤད་རིན་ཆེན་ཕྲེང་བ་ཁོ་བོས་བསྡེབས། །འདི་ལ་འགལ་དང་མ་འབྲེལ་ལ་སོགས་པའི། །ཉེས་པ་མཆིས་ན་མཁས་རྣམས་བཟོད་པ་མཛོད། །དེ་ལས་བྱུང་བའི་དགེ་བས་འགྲོ་ཀུན་གྱིས། །ཀུན་མཁྱེན་གོ་འཕང་མྱུར་དུ་ཐོབ་པར་ཤོག །ཐོག་མཐའ་བར་དུ་དགེ་བ་དམ་པའི་ཆོས། །ཚིག་འབྲུ་བཟང་པོའི་འདབ་མ་སྟོང་ལྡན་ཞིང༌། །དོན་བཟང་གེ་སར་སྙིང་པོ་མཆོག་དང་ལྡན། །ཚངས་སྤྱོད་བཞི་ཡི་སྦྲང་རྩིས་ལེགས་གཏམས་པའི། །ཐེག་ཆེན་གསུང་རབ་པད་ཚལ་མ་མཐོང་ཞིང༌། །ལེགས་པར་བཤད་པའི་སྦྲང་རྩི་མ་མྱངས་ན། །དད་ལྡན་སངས་རྒྱས་བསྟན་ལ་ཞུགས་པ་ཡི། །བློ་གསལ་རྣམས་ཀྱི་བློ་མིག་དགོས་པ་ཅི། །རྒྱལ་སྲས་ཐུ་བོའི་གསུང་རབ་པདྨོའི་ཚལ། །ཀུན་མཁྱེན་གཉིས་པའི་གསུང་གི་ཚ་ཟེར་གྱིས། །ལེགས་པར་ཕྱེ་ལས་ཐེག་ཆེན་སྦྲང་རྩིའི་བཅུད། །མྱངས་པ་དེ་དག་ཤིན་ཏུ་སྐལ་བ་བཟང༌། །སླན་ཆད་དད་ལྡན་བུང་བའི་ཚོགས་རྣམས་ ༼༥༣༣༽ ཀྱིས། །ཐེག་ཆེན་དམ་ཆོས་སྦྲང་རྩིའི་བཅུད་འཐུངས་ནས། །བློ་དང་བརྩེ་བའི་འདབ་གཉིས་རབ་བསྐྱོད་ཅིང༌། །ཕར་ཕྱིན་དྲུག་གི་དར་དིར་སྒྲ་སྒྲོགས་ཤོག །བདེ་གཤེགས་བསྟན་པའི་པད་ཚལ་རྒྱས་པ་དང༌། །འགྲོ་བའི་ཕན་བདེའི་ལོ་ཏོག་སྨིན་པ་དག

།གང་གི་མཁྱེན་བརྩེའི་ཟེར་ལ་རག་ལས་པའི། །རྒྱལ་སྲས་རྣམས་ཀྱི་ཕྲིན་ལས་རྒྱས་པར་ཤོག །བློ་དང་ཐོས་པའི་ཆ་ཤས་རབ་རྫོགས་ཤིང༌། །ཚུལ་ཁྲིམས་འཆལ་བའི་སྤྲིན་གྱིས་མ་བསྒྲིབས་ལ། །བསྡུ་བཞིའི་འོད་དཀར་ཕྱོགས་བཅུར་རབ་འགྱེད་པའི། །བཤེས་གཉེན་དེ་དག་སྐུ་ཚེ་རིང་གྱུར་ཅིག །འདུ་འཛི་མི་གཙང་བ་ལྟར་རྒྱང་བསྲིངས་ནས། །རང་གཞན་དོན་དུ་རྟག་ཏུ་བསམ་གཏན་ལ། །རབ་ཏུ་བརྩོན་པར་འདོད་པའི་སྐྱེ་བོ་རྣམས། །ཕྱི་དང་ནང་གི་དབེན་པ་ཐོབ་པར་ཤོག །མདོར་ན་བདེ་བར་གཤེགས་པའི་བསྟན་པ་དང༌། །སྐྱེ་དགུ་རྣམས་ཀྱི་བསམ་པ་དགེ་བ་དང༌། །སྨན་དང་ལོ་ཏོག་རྩི་ཤིང་ལ་སོགས་རྣམས། །ཕན་ཚུན་འགྲན་པ་བཞིན་དུ་འཕེལ་གྱུར་ཅིག །བདག་ཀྱང་སྲིད་པའི་བདེ་ལ་མ་ཆགས་ཤིང༌། །རང་ཉིད་ཞི་བ་དོན་དུ་མི་གཉེར་བར། །ཚུལ་གནས་ཐོས་བསམ་སྒོམ་ལ་རབ་སྦྱོར་ཞིང༌། །གཅིག་ཏུ་གཞན་གྱི་དོན་ལ་བརྩོན་པར་ཤོག །ཐེག་པ་ཆེན་པོ་མདོ་སྡེའི་རྒྱན་གྱི་འགྲེལ་པ་རིན་པོ་ཆེའི་ཕྲེང་བ་ཞེས་བྱ་བ་ཆོས་སྨྲ་བ་ཐོགས་མེད་ཀྱིས་དཔལ་ཨེའི་གཙུག་ལག་ཁང་དུ་སྦྱར་བ་རྫོགས་སོ།། །།ཕྱོགས་ཐམས་ཅད་དུ་འགྲོ་བའི་དོན་བྱེད་པར་གྱུར་ཅིག། །། ༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །།