༼༡༽

༄༅། །ལེགས་པར་བཤད་པ་ལུང་རིགས་ཀྱི་རྒྱ་མཚོ་བཞུགས།། སྨད་ཆའོ།། ༼༢༽ མངོན་པར་རྟོགས་པའི་རྒྱན་འགྲེལ་པ་དང་བཅས་པའི་དགོངས་དོན་ཕྱིན་ཅི་མ་ལོག་པར་གཏན་ལ་འབེབས་པ་ལུང་རིགས་ཀྱི་རྒྱ་མཚོ་ཞེས་བྱ་བ་འདི་ནི། གཉིས་པ་རྒྱུ་ལམ་ཤེས་ལ། འབྲེལ་བཀོད་པའི་སྒོ་ནས་འཚམས་སྦྱར་བ་དང༌། མཚོན་བྱེད་ཀྱི་ཆོས་རྒྱས་པར་བཤད་པ་གཉིས། དང་པོ་ནི། རྣམ་པ་ཐམས་ཅད་མཁྱེན་པ་ཉིད་རྟོགས་པ་ནི། ཞེས་སྐབས་སུ། གཉིས་ཀྱི་དང་པོ། ལམ་ཤེས་ལ། མཚན་ཉིད། དབྱེ་བ། གཞུང་གི་བསྟན་ཚུལ། རྣམ་མཁྱེན་ལས་ལོགས་སུ་ ༼༣༽ འཆད་བྱའི་རྒྱུ་མཚན་དང༌། དགོས་པའོ། །དང་པོ་གཉིས་གོང་དུ་བཤད་ཟིན། གསུམ་པ་ལ། ཁ་ཅིག སྐབས་གཉིས་པའི་བསྟན་བྱའི་གཙོ་བོ་ཡིན་ན་ལམ་ཤེས་ཡིན་པས་ཁྱབ་ཟེར་བ་མི་འཐད་དེ། ལམ་ཤེས་མཚོན་བྱེད་ཀྱི་ཆོས་བཅུ་གཅིག་ཆོས་ཅན། དེར་ཐལ། དེའི་ཕྱིར་ཏེ། དངོས་བརྒྱད་དོན་བདུན་བཅུ་དང་བཅས་པ་དེ་རྒྱན་གྱི་བརྗོད་བྱའི་གཙོ་བོ་ཡིན་པའི་ཕྱིར། རང་ལུགས་ནི། སྐབས་གཉིས་པའི་བསྟན་བྱའི་གཙོ་བོར་གྱུར་པའི་ལམ་ཤེས་ཡིན་ན། རྒྱུ་ལམ་ཤེས་ཡིན་དགོས་ཏེ། ལམ་ཤེས་ལ་ ༼༤༽ རྒྱུ་ལམ་ཤེས་དང༌། སངས་རྒྱས་ཀྱི་སས་བསྡུས་པའི་འབྲས་དུས་ཀྱི་ལམ་ཤེས་གཉིས་སུ་ངེས་ཤིང༌། ཕྱི་མ་འདིར་བསྟན་བྱའི་གཙོ་བོར་བྱས་ནས་མི་སྟོན་པའི་ཕྱིར་ཏེ། དེ་ཉིད་སྐབས་དང་པོར་བསྟན་ཟིན་ཅིང་དེའི་རྒྱུ་ངོ་ཤེས་པའི་ཕྱིར་དུ་སྐབས་གཉིས་པར་ལམ་ཤེས་གསུངས་པའི་ཕྱིར། གལ་ཏེ་ལམ་ཤེས་ཆོས་ཅན། དེར་ཐལ། དེའི་ཕྱིར། སྐབས་གཉིས་པ་བསྟན་བྱའི་གཙོ་བོ་དང་ལམ་ཤེས་ཀྱི་གཞི་མཐུན་ཡིན་པའི་ཕྱིར། རྣམ་མཁྱེན་ཆོས་ཅན། དེར་ཐལ། དེའི་ཕྱིར། སངས་རྒྱས་རྣམ་ཀུན་ཤིན་ཏུ་བ། །ཞེས་པའི་བསྟན་བྱའི་གཙོ་བོར་གྱུར་པའི་མཁྱེན་པ་ཡིན་པའི་ཕྱིར། ཁྱབ་སྟེ། དེ་སྐབས་གཉིས་པའི་རྒྱན་གཞུང་ཡིན་པའི་ཕྱིར། ཅེ་ན། དང་པོ་ལ། རྩེ་སྦྱོར་ཆོས་ཅན། རྟགས་ཀྱི་རྩེ་སྦྱོར་དུ་ཐལ། རྨི་ ༼༥༽ ལམ་ན་ཡང་ཆོས་རྣམས་ཀུན། །ཅེས་སོགས་ཀྱི་སྐབས་ནས་དངོས་བསྟན་གྱི་རྩེ་སྦྱོར་ཡིན་པའི་ཕྱིར།

དེའི་སྐབས་ནས་དངོས་སུ་བསྟན་པ་དང༌། རྩེ་སྦྱོར་གྱི་གཞི་མཐུན་ཡིན་པའི་ཕྱིར། ཁྱབ་རྟགས་ཁས། གཉིས་པ་ལ། ཉན་ཐོས་ཀྱི་མཐོང་ལམ་ཆོས་ཅན། སྐབས་གསུམ་པའི་བསྟན་བྱའི་གཙོ་བོར་གྱུར་པའི་གཞི་ཤེས་སུ་ཐལ། ཐབས་མ་ཡིན་པས་རིང་བ་སྟེ། །ཞེས་པའི་བསྟན་བྱའི་གཙོ་བོར་གྱུར་པའི་གཞི་ཤེས་ཡིན་པའི་ཕྱིར། ཁྱབ་སྟེ། དེ་སྐབས་གསུམ་པའི་རྒྱན་གཞུང་ཡིན་པའི་ཕྱིར། འདོད་ན། མངོན་པར་རྟོགས་པའི་རྒྱན་དེ་ཐེག་ཆེན་ཐུན་མོང་མ་ཡིན་པའི་བསྟན་བཅོས་མ་ཡིན་པར་ཐལ། རྒྱན་གྱི་ཆེད་དུ་བྱ་བའི་གདུལ་བྱའི་གཙོ་བོར་དང་ཐེག་དམན་གྱི་གཞི་མཐུན་ཡོད་ ༼༦༽ པའི་ཕྱིར་ཏེ། ཐེག་དམན་གྱི་ལམ་དེ་རྒྱན་གྱི་བསྟན་བྱའི་གཙོ་བོར་ཡིན་པའི་ཕྱིར་ཏེ། ཐེག་དམན་གྱི་མཐོང་ལམ་དེ་སྐབས་གསུམ་པའི་བསྟན་བྱའི་གཙོ་བོར་གྱུར་པའི་མཁྱེན་པ་ཡིན་པའི་ཕྱིར། དེས་ན་སངས་རྒྱས་རྣམ་ཀུན་ཤིན་ཏུ་བ། །ཞེས་པའི་བསྟན་བྱའི་གཙོ་བོ་ཡིན་ན་སྐབས་གཉིས་པའི་དེ་ཡིན་མི་དགོས་ཏེ། དེ་དག་སྐབས་གཉིས་པའི་ཞར་བྱུང་གི་གཞུང་ཡིན་པའི་ཕྱིར། ཉོན་མོངས་ཤེས་བྱ་ལམ་གསུམ་གྱི། །ཞེས་སོགས་ཀྱི་སྐབས་ནས་དངོས་སུ་བསྟན་པའི་བྱང་སེམས་ཀྱི་རྣམ་དག་ནི་བསྟན་བྱའི་གཙོ་བོ་དང༌། སངས་རྒྱས་ཀྱི་རྣམ་དག་ཤིན་ཏུ་བ་ཡིན་པ་དང༌། ཐེག་དམན་གྱི་རྣམ་དག་ཤིན་ཏུ་བ་མ་ཡིན་པ་ནི་ཞར་བྱུང་གི་ཚུལ་དུ་སྟོན་པའི་ཕྱིར་ཏེ། ས་དགུ་ལ་ནི་ཆེན་པོ་ཡི། །ཅེས་པའི་འཚམས་སྦྱར་དུ། ལམ་ ༼༧༽ ཤེས་གཉིས་ཀྱི་སྐབས་སུ་རྣམ་པར་དག་པ་སྨྲོས་པའི་ཞར་ལ་སངས་རྒྱས་དང་ཉན་ཐོས་ལ་སོགས་པའི་རྣམ་པར་དག་པ་གོ་རིམ་བཞིན་དུ་ཤིན་ཏུ་བ་དང་གཅིག་ཤོས་སུ་བཤད་པ་དེ་ཇི་ལྟ་བུ་ཡིན་ཞེ་ན། ཅེས་གསུངས་པའི་ཕྱིར། བཞི་པ་ལ། རྒྱུ་མཚན་དང༌། དགོས་པ་གཉིས། དང་པོ་ནི། རྣམ་མཁྱེན་དེ་རྒྱུ་ལམ་ཤེས་ཕན་འདོགས་བྱེད་དུ་ཡོད་ན་འབྱུང་ལ། དེ་ཕན་འདོགས་བྱེད་དུ་མེད་ན་མི་འབྱུང་བས་དེ་ལས་ལོགས་སུ་བཞག་པ་ཡིན་ཏེ། འབྲས་བུ་རྣམ་མཁྱེན་ཐོབ་པ་ནི་རྒྱུ་ལམ་ཤེས་ཉམས་སུ་ལེན་པ་ལ་རག་ལས་པའི་ཕྱིར།

གཉིས་པ་ལ། རྩོད་པ་དང༌། དེའི་ལན་གཉིས། དང་པོ་ནི། རྣམ་མཁྱེན་ལས་ལོགས་སུ་ལམ་ཤེས་བཞག་པ་དགོས་མེད་དུ་ཐལ། རྣམ་མཁྱེན་འཆད་པའི་སྐབས་སུ་ ༼༨༽ མཐོང་ལམ་སྒོམ་ལམ་སོགས་ལམ་ཤེས་བསྟུན་ཟིན་པའི་ཕྱིར། རྣམ་མཁྱེན་ཐོབ་བྱེད་ཀྱི་རྒྱུད་ཀྱང་ལམ་ཤེས་བསྟན་མི་དགོས་ཏེ། རྣམ་མཁྱེན་ནི་ཤེས་བྱ་ཐམས་ཅད་མངོན་སུམ་དུ་རྟོགས་པའི་ཡུལ་ཅན་ཡིན་ཀྱང་གནས་ལུགས་ཀྱི་དོན་བསྒོམས་པ་ཅན་གྱིས་ཐོབ་ནུས་པའི་ཕྱིར། ཅེ་ན། གཉིས་པ་ནི། དང་པོ་ལ་སྐྱོན་མེད་དེ། རྣམ་མཁྱེན་འཆད་པའི་སྐབས་སུ་ཐེག་ཆེན་གྱི་མཐོང་ལམ་སྒོམ་ལམ་ལ་སོགས་པའི་ལམ་ཤེས་ནི་རྣམ་མཁྱེན་མཚོན་བྱེད་ཀྱི་ལྡོག་པ་ནས་བཤད། འདིར་ནི་དེ་ཐོབ་པར་བྱེད་པའི་རྒྱུའི་ལྡོག་པ་ནས་བཤད་པས་བསྟན་ཚུལ་མི་འདྲ་བའི་ཁྱད་པར་ཡོད་པའི་ཕྱིར་རོ། །གཉིས་པ་ཡང་མི་འཐད་དེ། གཞིའི་དུས་སུ་གཞི་ལམ་རྣམ་པའི་ཆོས་ཐམས་ཅད་ཐོས་བསམ་གྱིས་གཏན་ལ་ཕབ་པའི་དོན་དེ་ཉིད་ཚུལ་ ༼༩༽ བཞིན་དུ་ཉམས་སུ་བླངས་པ་ལས་འབྲས་བུ་རྣམ་མཁྱེན་སྒྲུབ་དགོས་པའི་ཕྱིར། འགྲེལ་ཆེན་ལས། གལ་ཏེ་དེ་ལྟ་ཡིན་ན་རབ་ཏུ་དགའ་བ་ལ་སོགས་པའི་ས་རྣམས་ཀྱང་དེར་སྨྲོས་ནས། བྱང་ཆུབ་སེམས་དཔའ་རྣམས་ཀྱི་མཐོང་བ་ལ་སོགས་པའི་ལམ་བསྟན་པ་ཡིན་པའི་ཕྱིར་ཡང་ཅིའི་ཕྱིར་བསྟན་ཅེ་ན། བརྗོད་པར་བྱ་སྟེ། དེ་བཞིན་གཤེགས་པ་རྣམས་ཀྱི་རྒྱུ་དང་འབྲས་བུ་མ་ལུས་པར་ཐུགས་སུ་ཆུད་པ་ལས་ལྟོས་ཏེ་རྣམ་པ་ཐམས་ཅད་མཁྱེན་པ་ཉིད་ཅེས་བརྗོད་པ་ཡིན་པས། རྒྱལ་བའི་སྲས་རྣམས་ཀྱི་ལམ་ནི། དེ་ལས་གསུངས་པ་མ་ཡིན་ཞེས་དགོས་པ་བསལ་བར་བྱ་བའི་ཕྱིར། དེ་ཉིད་ལས་རྒྱུ་ཙམ་ཞིག་དྲངས་ནས་བྱང་ཆུབ་སེམས་དཔའ་རྣམས་ཀྱི་མཐོང་བ་ལ་སོགས་པའི་ལམ་ཤེས་པ་ཉིད་དུ་ལོགས་ཤིག་ཏུ་བཞག་པ་ཡིན་ནོ། །ཞེས་གསུངས་སོ། །ཡང་ན། འཁོར་རྙིང་པའི་བརྙས་པ་སྤང་བ་དང་གསར་པའི་རྒྱུད་ལ་ཤེར་ཕྱིན་གྱི་རྟོགས་པ་སྐྱེད་པའི་ཕྱིར་དུ་དེ་ལས་ ༼༡༠༽ ལོགས་སུ་བཤད་པ་ཡིན་ཏེ།

རྣམ་མཁྱེན་གྱི་མདོ་བཤད་ཟིན་པའི་རྗེས་སུ་ལྷག་པའི་འཁོར་རྣམས་ལ་སྔར་གྱི་མདོ་དེ་ཉིད་བཤད་ན་བཤད་བྱའི་ཆོས་ཡང་འདི་ཙམ་དུ་ཟད་དོ་སྙམ་ནས། དེ་བཞིན་གཤེགས་པ་ལ་བརྙས་པ་སྐྱེ་བར་འགྱུར་ལ། ཤེར་ཕྱིན་གྱི་མདོ་མ་གསུངས་ན། འཁོར་གསར་པ་རྗེས་སུ་འཛིན་པ་མི་ནུས་པ་ལ་དགོངས་ནས་ལམ་ཤེས་ཀྱི་མདོ་གསུངས་པའི་ཕྱིར། གཉིས་པ་ལ། བསྡུ་བ་སྤྱིར་བསྟན་པ་དང༌། དཀའ་གནས་སོ་སོ་བཤད་པ་གཉིས། དང་པོ་ལ། ལོ་ཆེན་ན་རེ། ལམ་ཤེས་མཚོན་བྱེད་ཀྱི་ཆོས་བཅུ་གཅིག་པོ་བསྡུ་ན་རྟེན་གྱི་གང་ཟག་དང༌། དེའི་རྒྱུད་ལ་ཡོད་པའི་ལམ་ཤེས་གཉིས་སུ་འདུས། དང་པོ་ལ། ལམ་ཤེས་སྐྱེ་བའི་ལུས་རྟེན། བསམ་པའི་རྟེན། ཉེ་བར་ལེན་པའི་རྒྱུའི་རྟེན། རང་བཞིན་ཅན་གྱི་རྟེན། བྱེད་ལས་ཅན་གྱི་རྟེན་གྱི་གང་ཟག་སྟེ་ལྔ། གཉིས་པ་ལ། ཤེས་བྱ་ཉན་ཐོས། རང་རྒྱལ། བྱང་སེམས་ཀྱི་ལམ་གསུམ་མོ། །ཞེས་གསུངས་སོ། །རང་ལུགས་ནི་ ༼༡༡༽ འདྲེ་ཨར་ལྟར། ལམ་ཤེས་ཀྱི་ཡན་ལག་དང༌། ཡན་ལག་ཅན་གྱི་ལམ་ཤེས་གཉིས་སུ་འདུས། དང་པོ་ལ་ལམ་ཤེས་མ་སྐྱེས་པ་སྐྱེད་པར་བྱེད་པའི་ཡན་ལག་དང༌། སྐྱེས་ནས་གཞན་ལ་ཕན་འདོགས་པའི་ཡན་ལག་གཉིས། དང་པོ་ལ། གེགས་ཉོན་མོངས་མངོན་གྱུར་པ་དང་བྲལ་བའི་ལུས་རྟེན། མཐུན་རྐྱེན་བྱང་ཆུབ་མཆོག་ཏུ་སེམས་བསྐྱེད་པའི་བསམ་པའི་རྟེན། ཉེ་བར་ལེན་པའི་རྒྱུ་ཐེག་ཆེན་གྱི་རིགས་སད་པ་དང་གསུམ་དགོས་ཏེ། འཇིག་རྟེན་ན། སྟོན་ཐོག་ཕུན་སུམ་ཚོགས་པ་སྐྱེད་པ་ལ་གེགས་ཚ་གོ་སོགས་དང་བྲལ་བའི་ཞིང་ས། ལྷན་ཅིག་བྱེད་པའི་རྐྱེན་ཆུ་ལུད་ཉེ་བར་ལེན་པའི་རྒྱུ་ས་བོན་དྲུང་པ་སོགས་གསུམ་དགོས་པ་བཞིན་ནོ། །དང་པོ་ནི། ལྷ་རྣམས་རུང་བ་བྱ་བའི་ཕྱིར། །ཞེས་སོགས་རྩ་འགྲེལ་གྱིས་བསྟན། གཉིས་པ་ནི། ཡུལ་ངེས་པ་དང༌། ཅེས་སོགས་རྩ་འགྲེལ་གྱིས་བསྟན། གསུམ་པ་ནི། ཁྱབ་པ་དང་ཅེས་སོགས་ ༼༡༢༽ རྩ་འགྲེལ་གྱི་བསྟན། གཉིས་པ་ལ། ལམ་ཤེས་ཀྱི་རང་བཞིན་དང༌། དེའི་བྱེད་ལས་གཉིས། དང་པོ་ནི།

གཞན་དོན་དུ་འཁོར་བར་སྐྱེ་བ་ལེན་པའི་རྒྱུ་ཉོན་མོངས་པའི་བག་ཆགས་ཆེད་དུ་གཉེར་ནས་མི་སྤོང་བའི་རང་བཞིན་ཅན་ཡིན་ལ། དེ་ཉིད་རང་བཞིན་དང་ནི་ཞེས་པ་རྩ་འགྲེལ་གྱིས་བསྟན། གཉིས་པ་ནི། ལམ་ཤེས་རྒྱུད་ལ་སྐྱེས་པའི་བྱང་ཆུབ་སེམས་དཔས་གདུལ་བྱ་འཁོར་དུ་མ་བསྡུས་པ་བསྡུས། བསྡུས་པ་རྣམས་སྨིན། སྨིན་པ་རྣམས་གྲོལ། གྲོལ་བ་རྣམས་མཐར་ཕྱིན་པའི་ལམ་ལ་འཁོར་བའི་མཛད་པའི་ཕྲིན་ལས་ཡིན་ལ། དེ་ཉིད། དེའི་ལས་ཞེས་པ་རྩ་འགྲེལ་གྱི་བསྟན། གཉིས་པ་ལ། ཉན་ཐོས། རང་རྒྱལ། ཐེག་ཆེན་གྱི་ལམ་ཤེས་པའི་ལམ་ཤེས་གསུམ་སྟེ། རིགས་ཅན་གསུམ་རྗེས་སུ་བཟུང་བའི་ཕྱིར་དུ་ཤེས་བྱ་ལམ་གསུམ་ཕྱིན་ཅི་མ་ལོག་པར་ཤེས་དགོས་པའི་ཕྱིར། དང་པོ་ནི། ལམ་ཤེས་ཉིད་ཀྱི་ཚུལ་ལ་ནི། ཞེས་སོགས་ཀྱིས་བསྟན། དེའི་རྒྱུ་ངེས་འབྱེད་ ༼༡༣༽ ཆ་མཐུན་གྱིས་འཕགས་པ་ཉན་ཐོས་ལམ་ལ་ནི། ཞེས་སོགས་ཀྱིས་བསྟན། གཉིས་པ་ལ། རང་རྒྱལ་གྱི་ཁྱད་ཆོས་ཁྱད་གཞི་རང་རྒྱལ་གྱི་ངོ་བོ། དེ་ཇི་ལྟར་ཤེས་ཚུལ་ལོ། །དང་པོ་ནི། རང་བྱུང་བདག་ཉིད་རྟོགས་པའི་ཕྱིར། །ཞེས་སོགས་ཀྱིས་བསྟན། དེ་ལ་རྩོད་པ་སྤང་པ་ནི། གང་གང་དོན་ནི་གང་གང་ལ། །ཞེས་སོགས་ཀྱིས་བསྟན། གཉིས་པ་ནི། བཟུང་དོན་རྟོགས་པ་སྤོང་ཕྱིར་དང༌། །ཞེས་སོགས་ཀྱིས་བསྟན། གསུམ་པ་ལ། ཐེག་ཆེན་འཕགས་པས་འཛིན་པ་ཆོས་ཀྱིས་བདག་མེད་ཤེས་ཚུལ་དེ་ལ། མངོན་སུམ་དུ་གསར་དུ་མཐོང་བའི་ཚུལ་གྱིས་ཤེས་པ་དང༌། མཐོང་ཟིན་རྒྱུན་དུ་གོམས་པའི་ཚུལ་གྱིས་ཤེས་པ་གཉིས་སུ་ངེས་པའི་ཕྱིར། དང་པོ་ནི། བདེན་དང་བདེན་ལ་བཟོད་པ་དང༌། །ཅེས་སོགས་མདོར་བསྟན་རྒྱས་བཤད་ཀྱིས་བསྟན། གཉིས་པ་ལ། སྒོམ་ལམ་གྱི་བྱེད་པ་དང༌། བྱེད་པ་ཅན་གྱི་སྒོམ་ལམ་གཉིས་ཏེ། སྒོམ་ལམ་གྱི་གདུལ་བྱ་སྒོམ་ལམ་པ་ ༼༡༤༽ སྤྲོ་བས་འཇུག་པའི་ཕྱིར་དུ་སྒོམ་ལམ་གྱི་འབྲས་བུ་དང༌། སྒོམ་ལམ་རང་གི་ངོ་བོ་གཉིས་གསུངས་པའི་ཕྱིར། དང་པོ་ནི། ཀུན་ནས་ཞི་དང་ཞེས་སོགས་ཀྱིས་བསྟན།

གཉིས་པ་ལ། ཟག་བཅས་སྒོམ་ལམ་དང༌། ཟག་མེད་སྒོམ་ལམ་གཉིས་སྟེ་དེ་ལ་རྗེས་ཐོབ་དང༌། མཉམ་བཞག་གིས་བསྡུས་པའི་སྒོམ་ལམ་གཉིས་སུ་ངེས་པའི་ཕྱིར། དང་པོ་ལ། མོས་བསྔོ་རྗེས་སུ་ཡི་རང་གསུམ་སྟེ། བྱང་ཆུབ་སེམས་དཔས་རྗེས་ཐོབ་ཏུ་བསོད་ནམས་ཀྱི་ཚོགས་རྫོགས་པར་བྱེད་དགོས་ལ། མོས་པས་དང་པོར་དེ་བསོག་པར་བྱེད། བསྔོ་བས་དེ་མི་ཟད་པར་བྱེད། རྗེས་སུ་ཡི་རང་གི་དེ་གོང་འཕེལ་དུ་བྱེད་པའི་ཕྱིར། དང་པོ། མོས་པའི་ངོ་བོ་དབྱེ་བ་དང་བཅས་པ་ནི། མོས་པ་རང་གི་དོན་དང་ནི། །ཞེས་སོགས་ཀྱིས་བསྟན། དེའི་ཕན་ཡོན་ནི། ཤེས་རབ་ཕ་རོལ་ཕྱིན་པ་ལ། །ཞེས་སོགས་རྩ་འགྲེལ་གྱིས་བསྟན། གཉིས་པ་ནི། ཡོངས་སུ་བསྔོ་བ་ཁྱད་པར་ཅན། །ཅེས་སོགས་རྩ་འགྲེལ་གྱིས་བསྟན་ནོ། །གསུམ་པ་ནི། ཐབས་ ༼༡༥༽ དང་མི་དམིགས་པ་དག་གིས། །ཞེས་སོགས་ཀྱིས་བསྟན། གཉིས་པ་ལ། སྒྲུབ་པ་བསྒོམ་ལམ་དང༌། རྣམ་དག་བསྒོམ་ལམ་གཉིས་སུ་ཡོད་དེ། དེ་ལ་བར་ཆད་མེད་ལམ་དང༌། རྣམ་གྲོལ་ལམ་གཉིས་སུ་ཡོད་པའི་ཕྱིར། དང་པོ་ནི། དེ་ཡི་ངོ་བོ་ཉིད་མཆོག་ཉིད། །ཅེས་སོགས་ཀྱིས་བསྟན། གཉིས་པ་ལ་ལྔ་ལས། དང་པོ་ནི། རྣམ་དག་བསྒོམ་ལམ་གྱི་རྒྱུ་དང་རྒྱུ་མ་ཡིན་པའི་རབ་དབྱེ་ནི། སངས་རྒྱས་རྟེན་དང་སྦྱིན་སོགས་དང༌། །ཞེས་སོགས་ཀྱིས་བསྟན། གཉིས་པ་དེའི་ངོ་བོ་སྤྱིར་བསྟན་པ་ནི། འབྲས་བུ་དག་པ་གཟུགས་ལ་སོགས། །ཞེས་སོགས་ཀྱིས་བསྟན། གསུམ་པ་དེའི་དབྱེ་བ་ནི། ཉོན་མོངས་ཤེས་བྱ་ལམ་གསུམ་གྱི། །ཞེས་སོགས་ཀྱིས་བསྟན། བཞི་པ་སངས་རྒྱས་ཀྱི་རྣམ་དག་ཤིན་ཏུ་བར་སྒྲུབ་པའི་ཚུལ་ནི། ས་དགུ་ལ་ནི་ཆེན་པོ་ཡི། །ཞེས་སོགས་ཀྱིས་བསྟན། ལྔ་པ། དེ་ལ་རྩོད་པ་སྤོང་བ་ནི། དེ་ལ་ཀླན་ཀ་སྤངས་ ༼༡༦༽ པ་ཡིས། །ཞེས་སོགས་ཀྱིས་བསྟན། གཉིས་པ་ནི། རྣམ་མཁྱེན་གྱི་འོག་ཏུ་ལམ་ཤེས་བཤད་པ་ཆོས་ཅན། དགོས་པ་ཡོད་དེ། རྣམ་མཁྱེན་དེ་རྒྱུ་ལམ་ཤེས་ཕན་བྱེད་དུ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་རྒྱུ་མཚན་གྱིས་དེ་ལྟར་དུ་བཤད་པའི་ཕྱིར།

གཉིས་པ་ལ་གཉིས་ལས། དང་པོ་ལམ་ཤེས་ཀྱི་ཡན་ལག་ནི། ལྷ་རྣམས་རུང་བར་བྱ་བའི་ཕྱིར། །ཅེས་སྐབས་སུ། གཉིས་ཀྱི་དང་པོ། ལམ་ཤེས་ཀྱི་ཡན་ལག་ལ། མཚན་ཉིད། དབྱེ་བ། དོགས་གཅོད་དང་གསུམ། དང་པོ་ནི། ལམ་ཤེས་དངོས་སུ་སྐྱེ་བའི་ལུས་རྟེན་ལ་སོགས་པ་ཆོས་ལྔ་གང་རུང་གིས་བསྡུས་པའི་ལམ་ཤེས་ཀྱི་ཁྱད་ཆོས་སོ། །དབྱེ་ན། ལམ་ཤེས་མ་སྐྱེས་པ་བསྐྱེད་པར་བྱེད་པའི་ལམ་ཤེས་ཀྱི་ཡན་ལག་དང༌། སྐྱེས་ནས་གཞན་ལ་ཕན་འདོགས་པའི་ཡན་ལག་གཉིས། དང་པོའི་མཚན་ཉིད། ལམ་ཤེས་ཀྱི་ཡན་ལག་གང་ཞིག ལམ་ཤེས་མ་ཐོབ་པ་ཐོབ་པར་བྱེད་པའི་ཕྱིར་དུ་བརྩོན་པར་བྱེད་པའི་རྒྱུ་ཡིས་ ༼༡༧༽ བསྡུས་པ། དབྱེ་ན། དངོས་སུ་སྐྱེ་བའི་ལུས་རྟེན། དེའི་བསམ་པའི་རྟེན། དེའི་ཉེ་བར་ལེན་པའི་རྒྱུ་རིགས་དང་གསུམ། དང་པོ་ནི། ཉོན་མོངས་མངོན་གྱུར་པ་དང་བྲལ་བའི་ཆོས་མཆོག་སྐད་ཅིག་ཐ་མ་ལ་གནས་པའི་བྱང་སེམས་ལྟ་བུ། གཉིས་པ་ནི། དེའི་རྒྱུད་ཀྱི་སེམས་བསྐྱེད་ལྟ་བུ། གསུམ་པ་ནི། ལམ་ཤེས་ཀྱི་རྒྱུར་གྱུར་པའི་ཡིད་ཀྱི་རྣམ་པར་ཤེས་པ་གསལ་རིག་ལྟ་བུ། གཉིས་པའི་མཚན་ཉིད། དེའི་ཡན་ལག་གང་ཞིག ལམ་ཤེས་ཀྱི་ངོ་བོ་དང་འབྲས་བུ་གང་རུང་གིས་བསྡུས་པ། དབྱེ་ན། ལམ་ཤེས་ཀྱི་རང་བཞིན་དང༌། དེའི་བྱེད་ལས་གཉིས། དང་པོ་ནི། གཞན་དོན་དུ་འཁོར་བར་སྐྱེ་བ་ལེན་པའི་རྒྱུ་ཉོན་མོངས་པའི་བག་ཆགས་ཆེད་དུ་གཉེར་ནས་མི་སྤོང་བའི་ཐེག་ཆེན་གྱི་མཐོང་ལམ་སྒོམ་ལམ་ལྟ་བུ། གཉིས་པ་ནི། ལམ་ཤེས་ཀྱིས་བདག་རྐྱེན་བྱས་པ་ལ་བརྟེན་ནས་བྱུང་བའི་མཛད་པའི་འཕྲིན་ལས་ལྟ་བུ། གསུམ་པ་ལ། ཁ་ཅིག ལམ་ཤེས་དངོས་ ༼༡༨༽ སུ་སྐྱེ་བའི་གང་ཟག་གི་རྒྱུད་ལ་ང་རྒྱལ་མངོན་གྱུར་པ་མེད་པར་བཤད་པ་ནི། འཇུག་ཤེས་ཀྱིས་བསྡུས་པའི་ང་རྒྱལ་མེད་པ་ལས་དགོངས་པ་ཡིན་གྱི། ང་རྒྱལ་གཏན་མེད་མ་ཡིན་ཏེ། དེའི་རྒྱུད་ལ་ཉོན་ཡིད་འཁོར་དུ་བྱུང་བའི་ང་རྒྱལ་ཡོད་པའི་ཕྱིར་ཏེ། སོ་སྐྱེ་ཡིན་པའི་ཕྱིར་ཟེར། མཐུན་རྐྱེན་བྱང་ཆུབ་མཆོག་ཏུ་སེམས་མ་བསྐྱེད་པའི་གང་ཟག་གི་རྒྱུད་ལ་ལམ་ཤེས་དངོས་སུ་སྐྱེ་བ་ཡོད་པར་ཐལ།

ང་རྒྱལ་མངོན་གྱུར་པ་དང་མ་བྲལ་བའི་གང་ཟག་གི་རྒྱུད་ལ་ལམ་ཤེས་དངོས་སུ་སྐྱེ་བ་ཡོད་པའི་ཕྱིར། གལ་ཏེ་གཏན་ཚིགས་མ་གྲུབ་སྟེ། ཉོན་ཡིད་འཁོར་དུ་བྱུང་བའི་ང་རྒྱལ་དེ་ང་རྒྱལ་མངོན་གྱུར་པ་མ་ཡིན་ཅེ་ན། ཤེས་སྒྲིབ་རྟོག་པ་ཡིན་ན། ཤེས་སྒྲིབ་མངོན་གྱུར་ཡིན་པས་མ་ཁྱབ་པར་ཐལ། ཉོན་སྒྲིབ་རྟོག་པ་ཡིན་ན། ཉོན་སྒྲིབ་མངོན་གྱུར་པ་ཡིན་པས་མ་ཁྱབ་པའི་ཕྱིར། མ་གྲུབ་ན། ཉོན་ཡིད་འཁོར་དུ་བྱུང་བའི་ང་རྒྱལ་ཆོས་ཅན། དེར་ཐལ། དེའི་ཕྱིར། འདོད་ན། ནང་འགལ་དང་གཞན་ ༼༡༩༽ ཡང་ཉོན་མོངས་པའི་བག་ཆགས་དེ་ཉོན་སྒྲིབ་ཡིན་པར་ཐལ། དེ་ལ་མངོན་གྱུར་པ་དང་ས་བོན་གཉིས་སུ་གྲངས་མ་ངེས་པའི་ཕྱིར། རྟགས་ཁས། རང་ལུགས། སྤྱིར་སོ་སྐྱེ་ཐམས་ཅད་ཀྱི་རྒྱུད་ལ། ཉོན་ཡིད་ཡོད་པར་བཤད་པ་ནི་རགས་བཤད་ཙམ་ཡིན་ལ། དམིགས་བསལ་དུ། ཆོས་མཆོག་སྐད་ཅིག་ཐ་མ་ལ་གནས་པའི་བྱང་སེམས་ནི་སོ་སྐྱེ་ཡིན་ཀྱང་ཉོན་ཡིད་དང་མི་ལྡན་ཏེ། དེ་ང་རྒྱལ་དང་བྲལ་བར་བཤད་པའི་ཕྱིར་ཏེ། ང་རྒྱལ་བཅོམ་པའི་རྒྱུད་ཁོ་ན་ལ་རྟོགས་པ་སྐྱེའོ་ཅེས་བཤད་པའི་ཕྱིར། དཔེར་ན། ཐེག་དམན་གྱི་སེམས་བསྐྱེད་རྣམས་སྤྱིར་བསྟན་དུ་རང་དོན་ཡིད་བྱེད་དང་ལྡན་པར་བཤད་ཀྱང༌། ཐེག་ཆེན་ལམ་དུ་དངོས་སུ་འཇུག་ཁ་མ་ལ་དམིགས་བསལ་ཡོད་པ་བཞིན་ནོ། །གཉིས་པ་ནི། ལམ་ཤེས་ཀྱི་ཡན་ལག་ཆོས་ཅན་ཁྱོད་ལ་དབྱེ་ན་ལྔར་ཡོད་དེ། ལམ་ཤེས་མ་སྐྱེས་པ་བསྐྱེད་པར་བྱེད་པའི་ཡན་ལག་གསུམ། སྐྱེས་ནས་གཞན་ལ་ཕན་འདོགས་པར་བྱེད་པའི་ཡན་ལག་ 

༼༢༠༽ གཉིས་རྣམས་སུ་ཡོད་པའི་ཕྱིར། ཐེག་པ་གསུམ་རྣམ་པར་བཞག་པ་ནི། །ཞེས་སྐབས་སུ། གཉིས་ཀྱི་དང་པོ་ལ། མཐར་ཐུག་ལ་ལྟོས་ཏེ་ཐེག་པ་གསུམ་གྲུབ་མ་གྲུབ་ལ། སེམས་ཅན་ཐམས་ཅད་སངས་རྒྱ་མི་རྒྱ་ལ། འཁོར་བ་ལ་མཐའ་ཡོད་མེད་ལ་དཔྱད། འཕྲོས་དོན་གཞན་བཤད་པ་དང་བཞི། དང་པོ་དངོས་སྨྲ་བའི་ལུགས་དགག དབུ་མ་པའི་ལུགས་བཞག དེ་ལ་རྩོད་པ་སྤང་བའོ། །དང་པོ་ལ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། དངོས་སྨྲ་བ་རྣམས་ན་རེ། ལང་གཤེགས་ལ་སོགས་པའི་མདོ་ལས། མཐར་ཐུག་ཐེག་པ་གཅིག་ཏུ་གསུངས་པ་ནི། དྲང་དོན་དགོངས་པ་ཅན་ཡིན་ཏེ། དེ་ལ་དགོངས་གཞི། དགོས་པ། དངོས་ལ་གནོད་བྱེད་གསུམ་ཡོད་པའི་ཕྱིར། དང་པོ་ནི། ཐེག་པ་གསུམ་པོ་དེ་གཞིའི་དུས་སུ་ཆོས་དབྱིངས་ཐ་དད་མེད་པར། ལམ་གྱི་དུས་སུ་བདག་མེད་རྟོགས་པར། འབྲས་བུའི་དུས་སུ་རྣམ་གྲོལ་ཐོབ་པར་མཚུངས་པ་ལ་དགོངས་པའི་ཕྱིར། ༼༢༡༽ རྒྱན་ལས། ཆོས་དང་བདག་མེད་གྲོལ་བ་དག །མཚུངས་ཕྱིར་རིགས་ནི་ཐ་དད་ཕྱིར། །ཅེས་སོ། །གཉིས་པ་ནི། ཉན་ཐོས་མ་ངེས་པ་ཐེག་ཆེན་དུ་ཁ་དྲང་པ་དང༌། ཐེག་ཆེན་མ་ངེས་པ་ཐེག་དམན་དུ་མི་ལྟུང་བར་ཐེག་ཆེན་དུ་བཟུང་བའི་ཕྱིར་ཡིན་ཏེ། རྒྱན་ལས། ཁ་ཅིག་དག་ན་དྲང་ཕྱིར་དང༌། །གཞན་ཡང་ཀུན་ཏུ་བཟུང་བའི་ཕྱིར། །རྫོགས་པའི་སངས་རྒྱས་རྣམས་ཀྱིས་ནི། །མ་ངེས་རྣམས་ལ་ཐེག་གཅིག་བསྟན། །ཞེས་སོ། །གསུམ་པ་དངོས་ལ་གནོད་བྱེད་ཡོད་དེ། ལྷག་མེད་མྱང་འདས་ཐོབ་ནས་ཐེག་ཆེན་གྱི་ལམ་དུ་ཞུགས་ཏེ་སངས་རྒྱ་བ་མེད་པའི་ཕྱིར་ཏེ། སངས་རྒྱ་བ་ལ་གཞན་དོན་དུ་འཁོར་བར་སྐྱེ་བ་བླང་སྟེ་ཚོགས་གཉིས་རྫོགས་པར་བྱ་དགོས་ལ། དེར་འདུས་བྱས་ཀྱི་འཇུག་པ་རྒྱུན་ཆད་པའི་ཕྱིར། དགོངས་འགྲེལ་ལས། ཉན་ཐོས་ཀྱི་རིགས་ཀྱི་གང་ཟག་ཞི་བ་བགྲོད་པ་གཅིག་པུ་པ་ནི། སངས་རྒྱས་ཐམས་ཅད་བརྩོན་པ་དང་ལྡན་པར་གྱུར་ཀྱང་བྱང་ཆུབ་ཀྱི་སྙིང་པོ་ལ་བཞག་སྟེ། ༼༢༢༽ བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་མི་ནུས།

ཞེས་དང༌། བསྡུ་བ་ལས། དེ་ལ་དོན་དམ་པ་ཞེས་སོགས་སོ། །ཞེས་སོ། །དེས་ན་མཐར་ཐུག་ཐེག་པ་གསུམ་དུ་གྲུབ་སྟེ། སེམས་ཅན་འདི་དག་དང་པོར་གཞི་དུས་སུ་འགའ་ཞིག་ཉན་ཐོས་ཀྱི་རིགས་ཅན་དུ་ངེས། འགའ་ཞིག་རང་རྒྱལ་གྱིས་རིགས་ཅན་དུ་ངེས། འགའ་ཞིག་ཐེག་ཆེན་གྱི་རིགས་ཅན་དུ་ངེས་པས་ཁམས་ཐ་དད། དེ་དང་མཐུན་པར་མོས་པ་ཡང་ཐ་དད། བར་དུ་བྱང་ཆུབ་གསུམ་སྒྲུབ་ཚུལ་ཡང་ཐ་དད། མཐར་ཐུག་བྱང་ཆུབ་གསུམ་སྒྲུབ་ཚུལ་ཡང་ཐ་དད་པའི་ཕྱིར། རྒྱན་ལས། ཁམས་རྣམས་དང་ནི་མོས་པ་དང༌། །སྒྲུབ་པ་ཐ་དད་དབྱེ་བ་དང༌། །འབྲས་བུ་ཐ་དད་མཐོང་བའི་ཕྱིར། །རིགས་ཡོད་དང་ནི་ངེས་པ་ཡིན། །ཞེས་སོ། །གཉིས་པ་ལ། ལུང་དང་རིགས་པའི་གནོད་བྱེད་གཉིས། དང་པོ་ནི། ལང་གཤེགས་ལས། ཐེག་པ་གཅིག་ཏུ་ངེས་སྨྲས་ཏེ། །ཐེག་པ་རྣམ་བཞག་ཡོད་མ་ཡིན། །བྱིས་པ་ ༼༢༣༽ རྣམས་ནི་ཡོངས་དྲང་ཕྱིར། །ཐེག་པ་ཐ་དད་ངེས་བཤད་དོ། །ཞེས་སོ། །གཉིས་པ་ལ། དངོས་སྟོབས་རིགས་པས་གནོད་པ་དང༌། ཁས་བླངས་ནའང་འགལ་གྱིས་གནོད་པ་གཉིས། དང་པོ་ནི། ཐེག་དམན་ལ་མཐར་ཐུག་གི་མྱང་འདས་མེད་པར་ཐལ། མཐར་ཐུག་གི་མྱང་འདས་ཐོབ་པ་ལ་སྒྲིབ་གཉིས་ཀྱི་གཉེན་པོ་ཆོས་དབྱིངས་སྒོམ་དགོས་ལ། ཐེག་དམན་གྱིས་ཆོས་ཐམས་ཅད་བདེན་པས་སྟོང་པའི་ཆོས་དབྱིངས་སྒོམ་པར་མི་ནུས་པའི་ཕྱིར། མ་གྲུབ་ན། ཐེག་དམན་གྱི་ཐེག་པ་ལས་ལོགས་སུ་ཐེག་ཆེན་གྱི་ཐེག་པ་བསྟན་པ་དགོས་མེད་དུ་ཐལ་བ་དང༌། འདུས་བྱས་རང་བཞིན་གྱིས་གྲུབ་པར་ཁས་བླངས་པ་དང་ཡང་འགལ་ལོ། །གལ་ཏེ་སྐྱོན་མེད་དེ། ཐེག་དམན་ལ་ཐེག་ཆེན་གྱིས་བསྒོམ་བྱའི་ཆོས་དབྱིངས་ལས་རིགས་ཐ་དད་པའི་ཆོས་དབྱིངས་སྒོམ་རྒྱུ་གཞན་ཡོད་པའི་ཕྱིར། ཅེ་ན། མི་འཐད་དེ། ཆོས་དབྱིངས་ལ་རིགས་མི་འདྲ་བའི་དབྱེ་བ་མེད་པའི་ཕྱིར་ཏེ། ༼༢༤༽ འཕགས་པ་བདེན་པ་གཉིས་ལ་འཇུག་པ་ལས། ཆོས་དབྱིངས་ཐ་དད་མེད་པའི་ཕྱིར་ཐེག་པ་ལ་ནི་ཐ་དད་མེད་དོ། །ཞེས་དང༌། ཀླུ་སྒྲུབ་ཀྱིས། ཆོས་ཀྱི་དབྱིངས་ལ་དབྱེར་མེད་ཕྱིར། །གཙོ་བོའི་ཐེག་པ་དབྱེར་མ་མཆིས། །ཞེས་སོ། །གཉིས་པ་ནི།

དངོས་སྨྲ་བ་ཆོས་ཅན། སྒྲིབ་གཉིས་སྤངས་པའི་མཐར་ཐུག་གི་མྱང་འདས་མེད་པར་ཐལ། སྒྲིབ་པ་གཉེན་པོའི་སྟོབས་ཀྱིས་སྤོང་མི་ནུས་པའི་ཕྱིར་ཏེ། དེ་བདེན་གྲུབ་ཡིན་པའི་ཕྱིར། དེས་ན་ཐེག་དམན་ལ་མཐར་ཐུག་གི་མྱང་འདས་མེད་དེ། དེ་ནི་རང་དོན་ཆོས་སྐུས་བསྡུས་པའི་ཕྱིར་ཏེ། རྒྱུད་བླར། གང་ཕྱིར་དེ་ནི་ཆོས་སྐུ་དེ་བཞིན་གཤེགས། །དེ་ནི་འཕགས་པའི་བདེན་པ་དོན་དམ་མྱ་ངན་འདས། །དེ་ཕྱིར་ཉིད་དང་ཟེར་བཞིན་ཡོན་ཏན་དབྱེར་མེད་པ། །སངས་རྒྱས་ཉིད་ལས་མ་གཏོགས་མྱ་ངན་འདས་པ་མེད། །ཅེས་གསུངས་པའི་ཕྱིར། གཉིས་པ་ནི། མཐར་ཐུག་ཐེག་ཆེན་གྱི་ཐེག་པ་གཅིག་པུར་ངེས་ཏེ། མཐར་ཐུག་སེམས་ཅན་ཐམས་ཅད་ཐེག་ ༼༢༥༽ ཆེན་གྱི་ལམ་དུ་ཞུགས་ཏེ་སངས་རྒྱ་བར་ངེས་པའི་ཕྱིར། འདིའི་སྒྲུབ་བྱེད་འོག་ཏུ་འཆད། གསུམ་པ་ལ། ལུང་དང་འགལ་བའི་རྩོད་པ་སྤོང་བ་དང༌། རིགས་པ་དང་འགལ་བའི་རྩོད་པ་སྤོང་བ་གཉིས། དང་པོ་ནི། མཐར་ཐུག་ཐེག་པ་གསུམ་དུ་གྲུབ་སྟེ། བློ་གྲོས་མི་ཟད་པའི་མདོ་ལས། གསུམ་པོ་འདི་དག་ནི་ངེས་པར་འབྱིན་པའི་ཐེག་པ་ཡིན་ཏེ། ཉན་ཐོས་ཀྱི་ཐེག་པ་དང༌། རང་སངས་རྒྱས་ཀྱི་ཐེག་པ་དང༌། ཐེག་པ་ཆེན་པོའོ། །ཞེས་གསུངས་པའི་ཕྱིར། ཟེར་ན། སྐྱོན་མེད་དེ། དེ་ནི་མཐར་ཐུག་ལ་ལྟོས་ཏེ་དྲང་དོན་དགོངས་པ་ཅན་གྱི་མདོ་ཡིན་པའི་ཕྱིར་རོ། །དེ་ལ་དགོངས་གཞི། དགོས་པ། དངོས་ལ་གནོད་བྱེད་གསུམ་ཡོད་པའི་ཕྱིར། དང་པོ་ནི། གནས་སྐབས་ཐེག་པ་ཐ་དད་པ་གསུམ་ཡོད་པ་ལ་དགོངས་པའི་ཕྱིར། གཉིས་པ་ལ། འཁོར་བའི་སྡུག་བསྔལ་གྱིས་དུབ་པའི་སེམས་ཅན་རྣམས་གནས་སྐབས་སུ་དམན་པའི་མྱང་འདས་ལ་བཀོད་ནས་ ༼༢༦༽ མཐར་ཐུག་ཐེག་པ་ཆེན་པོ་ལ་ཁ་དྲང་པའི་ཆེད་ཡིན་པའི་ཕྱིར། དཔེར་ན། དེད་དཔོན་ཐབས་ལ་མཁས་པས་ལམ་རིང་པོས་དུབ་པའི་མགྲོན་པོ་དབུགས་དབྱུང་བའི་ཕྱིར་དུ། བར་སྐབས་སུ་གྲོང་ཁྱེར་ཡིད་འོང་སྤྲུལ་ནས་སླར་ཡང་རིམ་གྱིས་ནོར་བུ་རིན་པོ་ཆེའི་གླིང་དུ་ཕྱིན་པར་བྱེད་བཞིན་ནོ། །དེ་ཡང་འཇུག་པར།

དེ་ཕྱིར་མཁས་པས་རིན་པོ་ཆེའི་གླིང་དུ་ཆས་པའི་སྐྱེ་ཚོགས་ཀྱི། །ངལ་བ་ཉེར་སེལ་གྲོང་ཁྱེར་ཡིད་འོང་བར་དུ་རྣམ་པར་བཀོད་པ་ལྟར། །ཁྱོད་ཀྱི་ཐེག་པ་འདི་ནི་སློབ་མ་ཉེ་བར་ཞི་བའི་ཚུལ་ལ་ཡིད། །སྦྱར་ཞིང་རྣམ་པར་དབེན་ལའང་བློ་སྦྱངས་རྣམས་ལ་ལོགས་སུ་གསུངས། །ཞེས་དང༌། དམ་ཆོས་པད་དཀར་ལས། དྲང་སྲོང་ཆེན་པོས་ཐེག་པ་གསུམ་བསྟན་པ། །རྣམ་འདྲེན་རྣམས་ཀྱི་ཐབས་ལ་མཁས་པ་སྟེ། །བཀྲི་བའི་དོན་དུ་ཐེག་པ་གསུམ་བསྟན་ཏོ། །ཞེས་སོ། །གསུམ་པ་དངོས་ལ་གནོད་བྱེད་ནི། སྔར་བཤད་པའི་ལུང་རིགས་རྣམས་ཡིན་ཅིང༌། གཞན་ཡང་པད་དཀར་ལས། ཐེག་པ་གཅིག་ ༼༢༧༽ སྟེ་གཉིས་པ་ཡོད་མ་ཡིན། །གསུམ་པ་ནམ་ཡང་ཡོད་མིན་འཇིག་རྟེན་ན། །སྐྱེས་བུ་མཆོག་རྣམས་ཐབས་ཀྱིས་ཐེག་པ་གང༌། །སྣ་ཚོགས་ཉེ་བར་སྟོན་པ་མཛད་མ་གཏོགས། །ཞེས་གསུངས་པའི་ཕྱིར། གཉིས་པ་ནི། གལ་ཏེ་ལྷག་མེད་མྱང་འདས་ཐོབ་ནས་ཐེག་ཆེན་གྱི་ལམ་དུ་ཞུགས་ཏེ་སངས་རྒྱ་བ་མེད་དེ། དེར་འདུས་བྱས་ཀྱི་འཇུག་པ་རྒྱུན་ཆད་པའི་ཕྱིར། མ་གྲུབ་ན། ལྷག་བཅས་མྱང་འདས་དང༌། ལྷག་མེད་མྱང་འདས་ལ་ཁྱད་པར་མེད་པར་འགྱུར་རོ། །ཞེ་ན། མི་འཐད་དེ། ལྷག་མེད་མྱང་འདས་ཀྱི་དོན་འདུས་བྱས་ཀྱི་འཇུག་པ་རྒྱུན་ཆད་པའི་འགོག་བདེན་ཙམ་ལ་མི་འདོད་པའི་ཕྱིར་ཏེ། ལྷག་བཅས་མྱང་འདས་ལ་གནས་པའི་ཉན་ཐོས་དགྲ་བཅོམ་པས། ལས་ཉོན་གྱིས་འཕངས་པའི་ཟག་བཅས་ཀྱི་ཕུང་པོ་དོར་ནས་དག་པའི་ཞིང་དུ་ཟག་མེད་ཀྱི་ལུས་བླངས་པའི་དགྲ་བཅོམ་པའི་རྒྱུད་ཀྱི་འགོག་བདེན་ལ་ལྷག་མེད་མྱང་འདས་སུ་འདོད་པའི་ཕྱིར། ༼༢༨༽ དེ་འདྲ་བའི་གང་ཟག་ཐེག་ཆེན་ལམ་དུ་མ་འཇུག་པ་ཡང་མ་ཡིན་ཏེ། དེ་ཟག་མེད་ཀྱི་ཏིང་ངེ་འཛིན་ལ་ཡུན་རིང་དུ་མཉམ་པར་བཞག་པ་ལས་སངས་རྒྱས་ཀྱི་འོད་ཟེར་གྱིས་སད་པར་བྱ་སྟེ། སེམས་ཅན་གྱི་སྡུག་བསྔལ་བསལ་འདོད་ཀྱི་སྙིང་རྗེ། རྒྱལ་བ་སྲས་བཅས་ཀྱི་མཛད་སྤྱོད་ལ་དམིགས་པའི་དད་པ་གཉིས་དང་ལྡན་པའི་སྒོ་ནས་བྱང་ཆུབ་མཆོག་ཏུ་སེམས་བསྐྱེད་པའི་ཕྱིར་ཏེ།

ལང་གཤེགས་ལས། ཏིང་ངེ་འཛིན་གྱི་ལུས་ཐོབ་ནས། །བསྐལ་པའི་བར་དུ་མི་སད་དོ། །དཔེར་ན་སྐྱེས་བུ་མྱོས་པ་ནི། །མྱོས་འགྱུར་མེད་ན་སངས་པ་ལྟར། །དེ་བཞིན་དེ་དག་རའི་སྐུ། །སངས་རྒྱས་ཆོས་ཞེས་བྱ་བ་ཐོབ། །ཅེས་དང༌། བྱང་ཆུབ་སེམས་འགྲེལ་ལས། ཉན་ཐོས་དེ་དག་ཇི་སྲིད་དུ། །སངས་རྒྱས་རྣམས་ཀྱིས་མ་བསྐུལ་བ། །ཞེས་སོགས་གསུངས་པའི་ཕྱིར། །གཉིས་པ་ལ། དགག་བཞག་གཉིས། དང་པོ་ནི། མཁས་པ་རེད་མདའ་བ་ན་རེ། སེམས་ཅན་ཐམས་ཅད་སངས་རྒྱ་ངེས་མ་ཡིན་ཏེ། རིགས་པ་དང་ལུང་གཉིས་ཀྱིས་གནོད་ ༼༢༩༽ པའི་ཕྱིར། ཇི་ལྟར་གནོད་ན། སེམས་ཅན་ཐམས་ཅད་སངས་རྒྱ་བའི་རྒྱུ་ཚོགས་གྲངས་ཚང་དུ་ཐལ། འདོད་ན། དེ་རྒྱུ་ཚོགས་གཉིས་དང་ལྡན་པར་ཐལ། འདོད་པའི་ཕྱིར། ཁྱབ་སྟེ། སངས་རྒྱ་བ་ལ་རྒྱུ་ཚོགས་གཉིས་བསགས་པ་སྔོན་དུ་འགྲོ་དགོས་པའི་ཕྱིར། སངས་རྒྱ་བ་ལ་འགལ་རྐྱེན་གྱི་གེགས་མེད་པར་ཐལ། འདོད་ན། སྒྲིབ་པ་དང་བྲལ་བར་ཐལ་ལོ། །དེ་ཐམས་ཅད་རྐྱེན་འཁོར་ལོ་བཞི་ལྡན་དུ་ཐལ་བ་དང༌། དེ་ཐམས་ཅད་སངས་རྒྱས་ཟིན་པའི་དུས་སྲིད་པར་ཐལ་བ་དང༌། ས་བོན་ཡིན་ན་མྱུ་གུ་སྐྱེད་ངེས་ཡིན་པས་ཁྱབ་པར་ཐལ། སེམས་ཅན་ཡིན་ན་སངས་རྒྱ་ངེས་ཡིན་པས་ཁྱབ་པའི་ཕྱིར། ལུང་གི་གནོད་དེ། ལྷ་ཡི་རྒྱལ་པོས་ཆར་ཕབ་ཀྱང༌། །ཞེས་དང༌། རྒྱུད་བླར། གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། །ཅེས་སོགས་ཟེར་ན། དང་པོ་ལ། སངས་རྒྱ་ངེས་ཀྱི་གང་ཟག་ཡིན་ན། དེའི་རྒྱུ་ཚོགས་གྲངས་ཚང་ཡིན་དགོས་པར་ཐལ། ཁྱབ་འབྲེལ་དེ་འཐད་པའི་ཕྱིར། འདོད་ ༼༣༠༽ ན། མ་འོངས་པ་ན། ཐེག་ཆེན་གྱི་ལམ་དུ་ཞུགས་ནས་སངས་རྒྱ་ངེས་ཀྱི་ལམ་མ་ཞུགས་ཀྱི་གང་ཟག་ཆོས་ཅན། དེར་ཐལ། དེའི་ཕྱིར། འདོད་ན། རྒྱུ་ཚོགས་གཉིས་དང་ལྡན་པར་ཐལ། དེའི་ཕྱིར། ཁྱབ་པ་ཁས། གཉིས་པ་ཡང་ངེས་ཁེགས། གསུམ་པ་དེ་ལ། སངས་རྒྱ་ངེས་ཀྱི་སེམས་ཅན་ཡིན་ན། རྐྱེན་འཁོར་ལོ་བཞི་དང་ལྡན་པས་ཁྱབ་པར་ཐལ། ཁྱབ་འབྲེལ་དེ་འཐད་པའི་ཕྱིར། འདོད་ན། མ་འོངས་པ་ན་སངས་རྒྱ་བར་ངེས་ཤིང་ད་ལྟ་དགེ་བའི་བཤེས་གཉེན་གྱིས་མ་ཟིན་པའི་གང་ཟག་ཆོས་ཅན།

དེར་ཐལ། དེའི་ཕྱིར། འདོད་ན། བདག་རྐྱེན་དགེ་བའི་བཤེས་གཉེན་གྱི་ཟིན་པའི་གང་ཟག་ཏུ་ཐལ། དེའི་ཕྱིར། ཁྱབ་སྟེ། བཤེས་སྤྲིང་ལས། མཐུན་པར་གྱུར་པའི་ཡུལ་ན་གནས་པ་དང༌། །སྐྱེས་བུ་དམ་པ་ལ་ནི་བརྟེན་པ་དང༌། །བདག་གི་ལེགས་སྨོན་སྔོན་ཡང་བསོད་ནམས་བགྱིས། །འཁོར་ལོ་ཆེན་པོ་བཞི་ནི་ཁྱོད་ལ་མངའ། །ཞེས་སོ། །བཞི་པ་དེ་ལ། དངོས་ ༼༣༡༽ པོ་ཐམས་ཅད་ཞིག་ཟིན་པའི་དུས་སྲིད་པར་ཐལ། དེ་ཐམས་ཅད་འཇིག་ངེས་ཡིན་པའི་ཕྱིར། འདོད་ན། དངོས་པོ་ཐམས་ཅད་ཞིག་ཟིན་པའི་དུས་དེ་དངོས་པོ་ཡིན་པར་ཐལ། དེ་ཡོད་པའི་ཕྱིར། འདོད་ན། དེ་ཆོས་ཅན། ཞིག་ཟིན་པར་ཐལ། ཆོས་ཅན་ཡིན་པའི་ཕྱིར། འདོད་ན། དངོས་པོར་མེད་པར་ཐལ་ལ། ལྔ་པ་ལ། ས་བོན་མིན་ན་མྱུ་གུ་བསྐྱེད་པའི་ནུས་པ་འགལ་རྐྱེན་གྱིས་འཇོམས་མི་ནུས་པས་ཁྱབ་པར་ཐལ། སེམས་ཅན་ཡིན་ན་རང་རྒྱུད་ཀྱི་སངས་རྒྱས་ཀྱི་རིགས་འགལ་རྐྱེན་གྱི་འཇོམས་མི་ནུས་པའི་ཁྱབ་པའི་ཕྱིར། ལུང་དེས་མི་གནོད་དེ། གནས་སྐབས་སངས་རྒྱ་བར་དཀའ་བ་ཙམ་ལ་དགོངས་པའི་ཕྱིར། གཉིས་པ་ནི། སེམས་ཅན་ཐམས་ཅད་སངས་རྒྱ་ངེས་ཡིན་ཏེ། ལུང་དང་རིགས་པ་གཉིས་ཀྱིས་གྲུབ་པའི་ཕྱིར། དང་པོ་ནི། ཡེ་ཤེས་སྣང་བ་རྒྱན་གྱི་མདོ་ལས། ཐ་ན་ལོག་པ་ཉིད་དུ་ངེས་པའི་རྒྱུད་དུ་གྱུར་པའི་སེམས་ཅན་རྣམས་ ༼༣༢༽ ཀྱི་ལུས་ལའང་དེ་བཞིན་གཤེགས་པའི་ཉི་མའི་དཀྱིལ་འཁོར་གྱི་འོད་ཟེར་ཕོག་པས་དེ་དག་ལ་ཕན་ཐོགས་པར་འགྱུར་ཞིང༌། མ་འོངས་པའི་རྒྱུ་ཡང་དག་པར་སྐྱེད་པས་དགེ་བའི་ཆོས་རྣམས་ཀྱི་རྣམ་པར་འཕེལ་བར་འགྱུར་རོ། །ཞེས་དང༌། ཟླ་བ་སྒྲོན་མེའི་ཞུས་པའི་མདོ་ལས། འགྲོ་བ་འདི་དག་མ་ལུས་སངས་རྒྱས་འགྱུར། །འདི་ནི་སྣོད་མིན་སེམས་ཅན་འགའ་ཡང་མེད། །ཅེས་སོ། །གཉིས་པ་ནི། སེམས་ཅན་ཐམས་ཅད་སངས་རྒྱ་ངེས་ཡིན་ཏེ། དེའི་རྒྱུད་ལ་རྒྱུའི་གཙོ་བོ་རིགས་ཀྱིས་ཁྱབ། འགལ་རྐྱེན་སྒྲིབ་པ་སྤང་དུ་རུང༌། མཐུན་རྐྱེན་སངས་རྒྱས་ཀྱི་འཕྲིན་ལས་འཇུག་ཏུ་རུང་བའི་ཕྱིར།

དང་པོ་ཡིན་ཏེ། དྲི་མ་དང་བཅས་པའི་སེམས་ཀྱི་ཆོས་དབྱིངས་ཀྱིས་སེམས་ཅན་ཐམས་ཅད་ལ་ཁྱབ་པའི་ཕྱིར་ཏེ། རྒྱུད་བླར། རྫོགས་སངས་སྐུ་ནི་འཕྲོ་ཕྱིར་དང༌། །ཞེས་གསུངས་པའི་ཕྱིར། གཉིས་པ་ཡིན་ཏེ། དྲི་མ་ནི་སེམས་དང་འབྲལ་རུང་གི་གློ་བུར་བ་ཡིན་པ་དང༌། དེ་སྤོང་བྱེད་ཀྱི་ ༼༣༣༽ གཉེན་པོ་ཡོད་པ་དང༌། གཉེན་པོ་ལ་ནན་ཏན་གྱི་སྒོ་ནས་འཇུག་པ་ཡོད་པ་དང༌། སྒྲིབ་པ་སྤངས་པའི་སྤངས་པ་ལས་སླར་ལྡོག་པ་མི་སྲིད་པའི་ཕྱིར། དང་པོ་ཡིན་ཏེ། སེམས་རང་བཞིན་གྱིས་འོད་གསལ་བ་ནམ་མཁའ་ལྟ་བུ་ལ། དྲི་མ་ནི་གློ་བུར་དུ་བྱུང་བའི་སྤྲིན་ལྟ་བུ་ཡིན་ཏེ། རྒྱུད་བླར། རང་བཞིན་གྱིས་ནི་མ་གྲུབ་དང༌། །ཁྱབ་དང་གློ་བུར་བ་ཉིད་ཀྱིས། །ཉོན་མོངས་ཤེས་བྱའི་སྒྲིབ་པ་དེ། །སྤྲིན་དང་འདྲ་བར་བརྗོད་པ་ཡིན། །ཞེས་དང༌། རྣམ་འགྲེལ་ལས། སེམས་ཀྱི་རང་བཞིན་འོད་གསལ་སྟེ། །དྲི་མ་རྣམས་ནི་གློ་བུར་བ། །ཞེས་སོ། །གཉིས་པ་ཡིན་ཏེ། འཕགས་རྒྱུད་ཀྱི་མཉམ་རྗེས་གཉིས་ཀྱིས་སྒྲིབ་གཉིས་ས་བོན་དང་བཅས་པ་འཇོམས་པའི་ཕྱིར་ཏེ། རྒྱུད་བླར། སྒྲིབ་པ་གཉིས་དང་བྲལ་བ་ཡི། །རྒྱུ་ནི་ཡེ་ཤེས་གཉིས་ཡིན་ཏེ། །མི་རྟོག་པ་དང་དེ་ཡི་ནི། །རྗེས་ཐོབ་དེ་ནི་ཡེ་ཤེས་འདོད། །ཅེས་སོ། །གསུམ་པ་ཡིན་ཏེ། སངས་ ༼༣༤༽ རྒྱས་ཐོབ་ཕྱིར་དུ་གྲངས་མེད་གསུམ་དུ་ཚོགས་གཉིས་བསོག་པའི་རྣམ་གྲོལ་དོན་གཉེར་གྱི་གང་ཟག་ཡོད་པའི་ཕྱིར། བཞི་པ་ཡིན་ཏེ། ཟག་མེད་བར་ཆད་མེད་ལམ་གྱིས་སྤང་བྱའི་ས་བོན་སྤངས་ཟིན་པ་ན། སྒྲིབ་པ་སླར་སྐྱེ་བའི་རྒྱུ་མེད་པའི་ཕྱིར། དཔེར་ན། རྩ་བ་བཅད་པའི་ཤིང་གི་ཡལ་ག་བཞིན་ནོ། །རྩ་རྟགས་གསུམ་པ་ཡིན་ཏེ། རྫོགས་པའི་སངས་རྒྱས་ཀྱིས་སེམས་ཅན་ཐམས་ཅད་ཀྱི་རྒྱུད་ལ་སངས་རྒྱས་ཀྱི་འཕྲིན་ལས་འཇུག་རུང་དུ་གཟིགས་ནས་འཁོར་བ་ཇི་སྲིད་བར་གཞན་དོན་མཛད་པ་དང༌། སེམས་ཅན་ཐམས་ཅད་སྡུག་བསྔལ་ལས་སྒྲོལ་བར་དམ་བཅས་པ་མཐར་ཕྱིན་པར་མཛད་པ་དང༌། འཕྲིན་ལས་འཇུག་པའི་ཐབས་མཁྱེན་ཅིང་མཁྱེན་པ་ལྟར་མཛད་པའི་ཐུགས་རྗེ་དང་ལྡན་པའི་ཕྱིར།

དང་པོ་ཡིན་ཏེ། རྒྱུད་བླར། གཞན་གྱི་དབང་གིས་ངེས་འབྱུང་དང༌། །བདག་དང་སེམས་ཅན་མཚུངས་གཟིགས་དང༌། །མཛད་པ་ཡོངས་སུ་མ་རྫོགས་ཕྱིར། །འཁོར་བ་སྲིད་དུ་མཛད་མི་ ༼༣༥༽ འཆད། །ཅེས་སོ། །གཉིས་པ་ཡིན་ཏེ། སེམས་ཅན་ཀུན་ལ་ཕན་པའི་ཕྱིར། །དང་པོའི་དམ་བཅའ་མཐར་ཕྱིན་མཛད། །ཅེས་སོ། །གསུམ་པ་ཡིན་ཏེ། འཇུག་པ་ལས། བདེར་གཤེགས་གང་ཕྱིར་ཁྱོད་ལ་མཁྱེན་རབ་ཐབས་དང་ཐུགས་རྗེ་ལྷན་ཅིག་པ། །མདའ་དང་གང་ཕྱིར་བདག་གིས་སེམས་ཅན་སྒྲོལ་ཞེས་ཁྱོད་ཀྱིས་ཞལ་བཞེས་ཏེ། །ཞེས་སོ། །གསུམ་པ་ལ། དགག་བཞག་སྤང་གསུམ། དང་པོ་ལ། ཨ་བྷ་ཡ་ཀ་རའི་རྗེས་སུ་འབྲངས་ནས། དར་ཊཱིཀ་པ་ན་རེ། འཁོར་བའི་ཐོག་མཐའ་མེད་ཀྱང་ཕྱི་མཐའ་ཡོད་དོ། །འཁོར་བ་ནི། སྨོན་པ་མེད་ཅིང་བྲི་བ་དང་བཅས་པ་ཡིན་པའི་ཕྱིར་དང༌། འཁོར་བ་སྟོངས་པའི་དུས་སྲིད་པའི་ཕྱིར། སེམས་ཅན་ཐམས་ཅད་སངས་རྒྱས་ཟིན་པའི་དུས་སྲིད་པའི་ཕྱིར་ཏེ། དེ་ཐམས་ཅད་སངས་རྒྱ་ངེས་ཡིན་པའི་ཕྱིར། གཞན་ཡང་དེ་ཡོད་པར་ཐལ། འཁོར་བ་ཟད་པ་ཡོད་པའི་ཕྱིར་ཏེ། ༼༣༦༽ དེ་ཟད་པའི་སྐྱེས་བུ་ཡོད་པའི་ཕྱིར། ཡང་དེ་ཡོད་པར་ཐལ། བྱང་སེམས་ཚོགས་ལམ་པའི་འཁོར་བ་ལ་མཐའ་ཡོད་པའི་ཕྱིར་ཏེ། སངས་རྒྱ་ངེས་ཀྱི་བྱང་སེམས་ཚོགས་ལམ་པ་ཡོད་པའི་ཕྱིར། ཟེར། དང་པོ་ལ། སྨོན་པ་མེད་ཅིང་བྲི་བ་དང་བཅས་པའི་ཆོས་ཡིན་ན། མཐའ་དང་ལྡན་པས་ཁྱབ་པར་ཐལ། སྒྲུབ་བྱེད་དེ་འཐད་པའི་ཕྱིར། འདོད་ན། ཤར་ཕྱོགས་ཀྱི་ནམ་མཁའ་ལ་འདོམ་གང་གཞལ་བའི་ཚེ། ཤར་ཕྱོགས་ཀྱི་ནམ་མཁའ་ཆོས་ཅན། དེར་ཐལ། དེའི་ཕྱིར། གཉིས་པ་ལ། སེམས་ཅན་ཐམས་ཅད་སངས་རྒྱས་ཟིན་པའི་དུས་ཀྱི་ལོངས་སྐུ་ཡོད་པར་ཐལ། འདོད་ན་དེ་འདྲའི་ལོངས་སྐུ་ཆོས་ཅན། ལོངས་སྐུ་མ་ཡིན་པར་ཐལ། འཁོར་ངེས་པར་བྱང་སེམས་འཕགས་པ་དང་མི་ལྡན་པའི་ཕྱིར། གཞན་ཡང༌། སངས་རྒྱས་ཀྱི་འཕྲིན་ལས་རྒྱུན་ཆད་པའི་དུས་སྲིད་པར་ཐལ། དེ་སེམས་ཅན་ལ་མི་འཇུག་པའི་དུས་སྲིད་པའི་ཕྱིར་ཏེ། སེམས་ཅན་ཐམས་ཅད་སངས་རྒྱས་

༼༣༧༽ ཟིན་པའི་དུས་སྲིད་པའི་ཕྱིར། གསུམ་པ་ལ། གཞི་གྲུབ་ན་འཁོར་བ་ཡོད་པས་མ་ཁྱབ་པར་ཐལ། འཁོར་བ་ཚད་མས་མི་དམིགས་པ་ཡོད་པའི་ཕྱིར་ཏེ། འཁོར་བ་མེད་པའི་ལམ་ཡོད་པའི་ཕྱིར། བཞི་པ་ལ། འཁོར་བ་ལ་ཐོག་མཐའ་ཡོད་པར་ཐལ། སྐྱེས་བུ་ལྷ་བྱིན་གྱི་ཚེ་འདིའི་འཁོར་བ་ལ་ཐོག་མཐའ་ཡོད་པའི་ཕྱིར་ཏེ། ཚེ་འདིའི་རྣམ་སྨིན་གྱི་ཕུང་པོ་འཕེན་པའི་མ་རིག་པའི་རྟེན་འབྲེལ་ཡོད་པའི་ཕྱིར། གཉིས་པ། རང་ལུགས་ནི། འཁོར་བ་ལ་མཐའ་མེད་དེ། ཐོག་མཐའ་ཡང་མེད། ཕྱི་མཐའ་ཡང་མེད་པའི་ཕྱིར། དང་པོ་ཡིན་ཏེ། སེམས་ཅན་གྱི་རྒྱུད་ཀྱི་སེམས་གསལ་རིག་གི་རིགས་འདྲ་ཐོག་མ་མེད་པ་ནས་གནས་པའི་ཕྱིར། གཉིས་པ་ཡིན་ཏེ། ལུང་རིགས་གཉིས་ཀྱི་གྲུབ་པའི་ཕྱིར་ལུང་ནི། མཛོད་འགྲེལ་དུ། སངས་རྒྱས་འབྱུང་བ་རེ་རེས་སེམས་ཅན་གྲངས་མེད་པ་ཡོངས་སུ་མྱ་ངན་ལས་འདས་ཀྱང་སེམས་ཅན་རྣམས་ཡོངས་སུ་གཏུགས་པ་མེད་ ༼༣༨༽ དེ། ནམ་མཁའ་བཞིན་ནོ། །ཞེས་སོ། །རིགས་པ་ཡོད་དེ། འཁོར་བ་སྟོང་པའི་དུས་མི་སྲིད་པའི་ཕྱིར་ཏེ། རྫོགས་པའི་སངས་རྒྱས་ཀྱིས་ནམ་མཁའ་མ་ཞིག་གི་བར་དུ་སེམས་ཅན་གྱི་དོན་མཛད་པར་དམ་བཅས་པ་དོན་ཡོད་པའི་ཕྱིར་ཏེ། རྒྱུད་བླར། རྒྱུ་མཐའ་ཡས་དང་སེམས་ཅན་ཟད་མེད་དང༌། །བརྩེ་དང་འཕྲུལ་དང་མཁྱེན་དང་ཕུན་ཚོགས་ལྡན། །ཆོས་ཀྱི་དབང་ཕྱུག་འཆི་བའི་བདུད་འཇོམས་དང༌། །ངོ་བོ་མེད་ཅིང་འཇིག་རྟེན་མགོན་པོ་རྟག །ཅེས་དང༌། འཇུག་པར། རྒྱལ་བ་ཇི་སྲིད་འཇིག་རྟེན་མཐའ་དག་མཆོག་ཏུ་རབ་ཞི་བར། །འགྲོ་བ་མིན་ཞིང་ནམ་མཁའ་རྣམ་འཇིག་འགྱུར་མིན་དེ་སྲིད་དུ། །ཤེས་རབ་ཡུམ་གྱིས་བསྐྱེད་པ་ཁྱོད་ལ་ཐུགས་བརྩེའི་མ་མ་ཡིས། །ཚུལ་ལུགས་བྱེད་པས་རབ་ཏུ་ཞི་བར་འགྱུར་བ་ག་ལ་མངའ། །ཞེས་སོ། །གཞན་ཡང་འཁོར་བ་ལ་མཐའ་མེད་དེ། འཁོར་བའི་ཐོག་མ་དང་ཐ་མ་མེད་པ་སྟོང་པ་ཉིད་ཀྱི་སྟོང་གཞིའི་ཆོས་ཅན་ ༼༣༩༽ དུ་བཤད་པའི་ཕྱིར་ཏེ། འཇུག་པ་ལས། ཐོག་མ་དང་པོ་ཐ་མ་མཐའ། །དེ་དག་མེད་པས་འཁོར་བ་ནི། །ཐོག་མ་ཐ་མ་མེད་པར་བརྗོད། །ཅེས་སོ། །གལ་ཏེ་དུས་གསུམ་པོ་དེ་མི་དམིགས་པར་ཐལ།

དེ་མི་དམིགས་པ་སྟོང་པ་ཉིད་ཀྱི་སྟོང་གཞིའི་ཆོས་ཅན་དུ་བཤད་པའི་ཕྱིར། ཁྱབ་པ་ཁས། ཞེ་ན། འདུས་བྱས་དེ་དངོས་པོ་སྟོང་པ་ཉིད་ཀྱི་སྟོང་གཞིའི་ཆོས་ཅན་དུ་བཤད་ན། དེ་དངོས་པོ་མ་ཡིན་པས་ཁྱབ་པར་ཐལ། ཁྱོད་ཀྱི་ཐལ་འགྱུར་ལ་ཁྱབ་པ་ཡོད་པའི་ཕྱིར། ཁྱབ་པ་སྒྲིག་འཚམས་ལ་ཁས། དེ་དག་གིས་ནི། སྡུད་པ་ལས། རྐྱེན་རྣམས་ཚོགས་ནས་ལས་ཀྱི་འཁྲུལ་འཁོར་རབ་ཏུ་འབྱུང༌། །ཤེས་རབ་ཕ་རོལ་ཕྱིན་ལ་ཟད་མེད་འཕེལ་བ་མེད། །ཅེས་པའི་དོན་བཤད་པ་ཡིན་ནོ། །གསུམ་པ་ལ། གལ་ཏེ་འཁོར་བ་ལ་ཕྱི་མཐའ་ཡོད་དེ། བཞི་བརྒྱ་པ་ལས། ཡུལ་ལ་བདག་མེད་མཐོང་ནས་ནི། །སྲིད་པའི་ས་བོན་ལྡོག་པར་འགྱུར། །ཞེས་དང༌། ༼༤༠༽ རིགས་གཏེར་ལས། ས་བོན་ཐོག་མ་ཡོད་མིན་ཡང༌། །མེས་བསྲེགས་པ་ན་ཕྱི་མཐའ་མཐོང༌། །དེ་བཞིན་འཁོར་བ་ཐོག་མེད་ཀྱང༌། །བདག་མེད་མཐོང་ནས་ཕྱི་མཐའ་འགྲུབ། །ཅེས་གསུངས་པའི་ཕྱིར། ཟེར་ན། སྐྱོན་མེད་དེ། གང་ཟག་སྒོས་ཚན་པ་འགའ་ཞིག་གི འཁོར་བ་ལ་ཕྱི་མཐའ་ཡོད་པ་ལ་དགོངས་ཀྱི། སེམས་ཅན་ཐམས་ཅད་སངས་རྒྱས་ཟིན་པའི་དུས་སྲིད་པ་ལ་དགོངས་པ་མ་ཡིན་པའི་ཕྱིར། བཞི་པ་ལ། ཐེག་དམན་དགྲ་བཅོམ་པ་ཐེག་ཆེན་ལམ་གྱི་མ་མཐའ་གང་ནས་འཇུག་དཔྱད་པ་དང༌། ཞུགས་པའི་གང་ཟག་སྐྱེ་འཕགས་གང་ཡིན་དཔྱད་པའོ། །དང་པོ་ལ་ཁ་ཅིག དང་པོར་ཐེག་ཆེན་གྱི་མཐོང་ལམ་ནས་དངོས་སུ་འཇུག་པའི་འདོད། ཁ་ཅིག་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་ན་མཐོང་ལམ་ནས་དངོས་སུ་འཇུག་ཅིང༌། མེད་ན་ཚོགས་ལམ་ནས་དངོས་སུ་འཇུག་ཅེས་ཟེར། མི་འཐད་དེ། ཐེག་ཆེན་གྱི་མཐོང་ལམ་དུ་དངོས་སུ་འཇུག་ ༼༤༡༽ ཁ་མའི་ཉན་ཐོས་དགྲ་བཅོམ་པ་ཆོས་ཅན། བྱང་ཆུབ་མཆོག་ཏུ་སེམས་བསྐྱེད་པའི་གང་ཟག་ཏུ་ཐལ། ལམ་ཤེས་དངོས་སུ་སྐྱེ་བའི་གང་ཟག་ཡིན་པའི་ཕྱིར། རྟགས་ཁྱབ་སྟེ། དེ་ཡང་བྱང་ཆུབ་ཏུ་སེམས་བསྐྱེད་པ་ཁོ་ན་ཡིན་པས་ཡུལ་སོ་སོར་ངེས་པ་ཡིན་ནོ། །ཞེས་གསུངས་པའི་ཕྱིར། གཞན་ཡང༌། བསྐལ་པ་གྲངས་མེད་གསུམ་དུ་ཚོགས་བསག་པ་སྔོན་དུ་མ་སོང་བའི་སངས་རྒྱས་འཕགས་པ་ཡོད་པར་ཐལ།

ཐེག་ཆེན་གྱི་ཚོགས་སྦྱོར་སྔོན་དུ་མ་སོང་བའི་སངས་རྒྱས་འཕགས་པ་ཡོད་པའི་ཕྱིར། རྟགས་ཁས། ཁྱབ་སྟེ། ཚོགས་སྦྱོར་ས་དང་པོ་དང་བཅས་པ་གྲངས་མེད་གཅིག གཉིས་པ་ནས་བདུན་པའི་བར་ལ་གྲངས་མེད་གཅིག དག་པ་སར་གྲངས་མེད་གཅིག་ཏུ་ཚོགས་བསགས་པ་ལས། སངས་རྒྱས་ཐོབ་པར་དགོས་པར་བཤད་པའི་ཕྱིར། རང་ལུགས་ནི། ཐེག་ཆེན་གྱི་ཚོགས་ལམ་འཇུག་སྟེ། སངས་རྒྱ་བ་ལ་ཐེག་ཆེན་གྱི་ལམ་ལྔ་རིམ་ ༼༤༢༽ གྱིས་བགྲོད་དགོས་པའི་ཕྱིར་ཏེ། ཆོས་ཀྱི་བདག་མེད་རྟོགས་པ་མཐར་ཐུག་པའི་རྣམ་མཁྱེན་ཐོབ་པ་ལ་དེ་རྟོགས་ཟིན་བསྒོམ་པར་བྱེད་པའི་སྒོམ་ལམ་སྔོན་དུ་འགྲོ་དགོས། དེ་ཐོབ་པ་ལ་དེ་མངོན་སུམ་དུ་གསར་དུ་རྟོགས་པའི་མཐོང་ལམ་སྔོན་དུ་འགྲོ་དགོས། དེ་ཐོབ་པ་ལ་དེ་བསྒོམ་བྱུང་གི་སྒོ་ནས་དོན་སྤྱིའི་ཚུལ་དུ་རྟོགས་པའི་སྦྱོར་ལམ་སྔོན་དུ་འགྲོ་དགོས། དེ་ཐོབ་པ་ལ་ཆོས་ཀྱི་བདག་མེད་ཐོས་བསམ་གྱི་སྒོ་ནས་དོན་སྤྱིའི་ཚུལ་དུ་རྟོགས་པའི་ཚོགས་ལམ་སྔོན་དུ་འགྲོ་དགོས་པའི་ཕྱིར། གཉིས་པ་ལ། མཁས་པ་སྔ་མའི་ལུགས་བརྗོད་པ་དང༌། ཊཱི་ཀ་མཛད་པའི་དགོངས་པ་གཉིས། དང་པོ་ལ་མཁས་པ་ཁ་ཅིག ཐེག་དམན་དགྲ་བཅོམ་པའི་རྟོགས་པ་སྔོན་དུ་སོང་བའི་ཐེག་ཆེན་ཚོགས་སྦྱོར་བ་ནི། ཐེག་ཆེན་འཕགས་པ་ཡིན་ཏེ། འཕགས་པ་གང་ཞིག ཐེག་ཆེན་གྱི་སྐྱེས་བུ་ཡིན་པའི་ཕྱིར། ཁ་ཅིག་དེ་མི་འཐད་དེ། ཐེག་ཆེན་གྱི་མཐོང་ལམ་རང་རྒྱུད་ ༼༤༣༽ ལ་མ་ཐོབ་པའི་ཕྱིར། འོན་ཀྱང་འཕགས་པ་ཡིན་ཏེ། བདག་མེད་མངོན་སུམ་དུ་རྟོགས་པའི་སྐྱེས་བུ་ཡིན་པའི་ཕྱིར་ཏེ། གང་ཟག་གི་བདག་མེད་མངོན་སུམ་དུ་རྟོགས་པ་མཐར་ཐུག་པའི་སྐྱེས་བུ་ཡིན་པའི་ཕྱིར་ཏེ། ཉོན་སྒྲིབ་ཟད་པར་སྤངས་པའི་སྐྱེས་བུ་ཡིན་པའི་ཕྱིར། ཡང་དེ་ཡིན་ཏེ། ཆོས་དཀོན་མཆོག་རྒྱུད་ལ་ལྡན་པའི་གང་ཟག་ཡིན་པའི་ཕྱིར་ཏེ། ཉོན་སྒྲིབ་སྤངས་པའི་འགོག་བདེན་རྒྱུད་ལ་ལྡན་པའི་གང་ཟག་ཡིན་པའི་ཕྱིར། སོ་སྐྱེ་ཡིན་པར་མི་འཐད་དེ། དེ་ཆོས་ཅན། འཇིག་རྟེན་པ་ཐལ་བ་དང༌།

འཕགས་ལམ་མ་ཐོབ་པར་ཐལ། སོ་སྐྱེ་ཡིན་པའི་ཕྱིར། ཁྱབ་སྟེ། ཀུན་བཏུས་ལས། སོ་སོའི་སྐྱེ་བོ་ནི་གང་ཞེ་ན། འཕགས་པའི་ཆོས་རྣམས་མ་ཐོབ་པ་ལ་སོ་སོའི་སྐྱེ་བོ་ཞེས་གདགས་སོ། །ཞེས་དང༌། མཛོད་ལས། ལམ་མ་ཐོབ་པ་སོ་སོ་ཡི། །སྐྱེ་བོར་འདོད་དོ་དེ་ཐོབ་དང༌། །ཞེས་སོ། །ཁ་ཅིག སོ་སྐྱེ་ ༼༤༤༽ ཡིན་ཏེ། ཐེག་ཆེན་གྱི་སོ་སྐྱེ་ཡིན་པའི་ཕྱིར་ཏེ། ཐེག་ཆེན་གྱི་སྐྱེས་བུ་གང་ཞིག ཐེག་ཆེན་གྱི་འཕགས་ལམ་ཐོབ་མ་མྱོང་བའི་ཕྱིར་དང༌། ཆོས་ཀྱི་བདག་མེད་དོན་སྤྱིའི་ཚུལ་དུ་རྟོགས་པའི་སྐྱེས་བུ་ཡིན་པའི་ཕྱིར། དེ་རྟོགས་པ་གང་ཞིག མངོན་སུམ་དུ་མ་རྟོགས་པའི་ཕྱིར། ཞེས་ཟེར། གཉིས་པ་ལ། ལུང་དྲང་བ། ལུང་དོན་ལ་ལོག་རྟོག་དགག་པ། ལུང་དོན་ཕྱིན་ཅི་མ་ལོག་པར་བཤད་པའོ། །དང་པོ་ནི། ཊཱི་ཀ་ལས། འོ་ན་ཉན་རང་ཐེག་ཆེན་གྱི་ཚོགས་ལམ་དུ་ཞུགས་པ་ལ་སྔར་གྱི་རྟོགས་པ་ཇི་ལྟར་ལྡན་ཅེ་ན། སྔར་དགྲ་བཅོམ་ཐོབ་པ་ནི་ཉོན་མོངས་སྤངས་ཟིན་པས། དེའི་གཉེན་པོ་ལ་འབད་མི་དགོས་པའི་ཕྱིར། སྔར་གྱི་བདག་མེད་རྟོགས་པ་རེས་འགའ་མངོན་དུ་འགྱུར་བ་སྲིད་ཀྱང་ཕལ་ཆེར་དབང་ལྡན་གྱི་ཚུལ་དུ་གནས་ལ། ཐེག་ཆེན་གྱི་རྟོགས་རིགས་རྣམས་མངོན་གྱུར་དུ་ལྡན་ནོ། །རྒྱུན་ཞུགས་དང་ཕྱིར་འོང་སོགས་ཐེག་ཆེན་ལ་ ༼༤༥༽ ཞུགས་པ་ནི་སྔར་གྱི་ཉོན་མོངས་ཀྱི་ལྷག་མ་སྤང་དགོས་པས། སྔར་གྱི་བདག་མེད་མངོན་སུམ་དུ་རྟོགས་པ་དང༌། ཆོས་ཉིད་དོན་སྤྱིའི་ཚུལ་དུ་བསྒོམ་པ་གཉིས་ཀ་གང་ཟག་གཅིག་གི་རྒྱུད་ལ་ལྷན་ཅིག་ཏུ་འཇུག་པ་མ་ཡིན་ཏེ། ཐེག་ཆེན་གྱི་ཐར་པ་ཆ་མཐུན་ནི། ཆོས་ཉིད་ཀྱི་དོན་སྤྱིའི་ཡུལ་ཅན་ཡིན་ལ་གཅིག་ཤོས་ནི་བདག་མེད་རྟོགས་པའི་རྣལ་འབྱོར་མངོན་སུམ་ཡིན་པའི་ཕྱིར་རོ། །ཞེས་གསུངས་སོ། །གཉིས་པ་ལ། ཁ་ཅིག མཐའ་གཅིག་ཏུ་འཕགས་པ་ཡིན་པ་དགོངས་པ་ཡིན་ཏེ། དེའི་རྒྱུད་ལ་གང་ཟག་གི་བདག་མེད་མངོན་སུམ་དུ་རྟོགས་པའི་རྣལ་འབྱོར་མངོན་སུམ་ལྡན་པའི་ཕྱིར་ཏེ། དེ་དབང་ལྡན་གྱི་ཚུལ་དུ་ལྡན་པའི་ཕྱིར་ཟེར།

ཁ་ཅིག་ཐེག་ཆེན་སློབ་པ་འཕགས་པའི་རྟོགས་པ་སྔོན་དུ་སོང་བ་ནི་འཕགས་པ་ཡིན་ཏེ་དེའི་རྒྱུད་ལ་གང་ཟག་གི་བདག་མེད་མངོན་སུམ་དུ་རྟོགས་པའི་ཤེས་རབ་མངོན་གྱུར་དུ་ལྡན་པའི་ཕྱིར་ཏེ། དེས་ཉོན་མོངས་པའི་ལྷག་མ་སྤོང་དགོས་པའི་ཕྱིར། དགྲ་བཅོམ་གྱི་རྟོགས་པ་སྔོན་དུ་སོང་བ་ནི་སོ་སྐྱེ་ཡིན་ཟེར། ཁ་ཅིག་སྤྱིར་སོ་སྐྱེ་ཡིན་ཀྱང༌། དེའི་རྒྱུད་ལ་བདག་མེད་མངོན་སུམ་དུ་རྟོགས་པའི་ཤེས་རབ་ཡོད་པ་ནི་དམིགས་བསལ་ཡིན་ཟེར། ལུགས་དང་པོ་མི་འཐད་དེ། དེས་གང་ཟག་གི་ ༼༤༦༽ བདག་མེད་མངོན་སུམ་དུ་མ་རྟོགས་པའི་ཕྱིར་ཏེ། དེའི་རྒྱུད་ལ་དེ་མངོན་སུམ་དུ་རྟོགས་པའི་ཤེས་རབ་མེད་པའི་ཕྱིར། མ་གྲུབ་ན། དེའི་རྒྱུད་ལ་དེ་མངོན་གྱུར་དུ་ཡོད་པར་འགྱུར། གཉིས་པ་མི་འཐད་དེ། རྒྱུན་ཞུགས་ཙམ་གྱི་རྟོགས་པ་སྔོན་དུ་སོང་བའི་ཐེག་ཆེན་གྱི་ཚོགས་ལམ་ཆོས་ཅན། ཆོས་ཀྱི་བདག་མེད་དོན་སྤྱིའི་ཚུལ་དུ་རྟོགས་པར་ཐལ། ཐེག་ཆེན་གྱི་ཐར་པ་ཆ་མཐུན་ཡིན་པའི་ཕྱིར། ཁྱབ་སྟེ། ཐེག་ཆེན་གྱི་ཐར་པ་ཆ་མཐུན་ནི། ཆོས་ཉིད་ལ་དོན་སྤྱིའི་ཡུལ་ཅན་ཡིན་ལ། ཞེས་གསུངས་པའི་ཕྱིར། འདོད་ན་བདག་མེད་མངོན་སུམ་དུ་རྟོགས་པ་ཐལ། འཕགས་རྒྱུད་ཀྱི་མཁྱེན་པ་ཡིན་པའི་ཕྱིར། འདོད་ན་བདག་མེད་དོན་སྤྱིའི་ཚུལ་དུ་རྟོགས་པར་ཐལ། ཆོས་ཀྱི་བདག་མེད་དོན་སྤྱིའི་ཚུལ་དུ་རྟོགས་པའི་ཕྱིར། གཞན་ཡང༌། དེ་འདྲའི་གང་ཟག་ཆོས་ཅན། ཁྱོད་ཀྱི་རྒྱུད་ལ་གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་དང༌། ཆོས་ཀྱི་བདག་མེད་དོན་སྤྱིའི་ཚུལ་དུ་རྟོགས་པ་གཉིས་ལྷན་ཅིག་ཏུ་ཡོད་པར་ཐལ། ཁྱོད་ཀྱི་རྒྱུད་ཀྱི་ཐར་པ་ཆ་ ༼༤༧༽ མཐུན་དེ་ཆོས་ཉིད་ལ་དོན་སྤྱིའི་ཡུལ་ཅན་ཡིན་ཅིང༌། ཁྱོད་ཀྱི་རྒྱུད་ལ་གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་ཡོད་པའི་ཕྱིར། འདོད་ན། ཊཱི་ཀ་དང་དངོས་སུ་འགལ། ལུགས་གསུམ་པ་ཡང་མི་འཐད་དེ། ཐེག་དམན་འཕགས་པའི་རྟོགས་པ་སྔོན་དུ་སོང༌། གང་ཟག་གི་བདག་མེད་མངོན་སུམ་དུ་རྟོགས་པའི་ཐེག་ཆེན་ཐར་པ་ཆ་མཐུན་ཆོས་ཅན།

ཁྱོད་ལ་འཛིན་སྟངས་ཐ་དད་པ་གཉིས་ཡོད་པར་ཐལ། ཁྱོད་ལ་གང་ཟག་གི་བདག་མེད་མངོན་སུམ་དུ་རྟོགས་པའི་འཛིན་སྟངས་དང༌། ཆོས་ཉིད་དོན་སྤྱིའི་ཚུལ་དུ་རྟོགས་པའི་འཛིན་སྟངས་གཉིས་ཡོད་པའི་ཕྱིར། རྟགས་ཆོས་ཅན་དང་བཅས་པ་ཁས། གཞན་ཡང༌། དེ་ཆོས་ཅན། རྟོག་པ་དང་རྟོག་མེད་ཀྱི་ཤེས་པའི་གཞི་མཐུན་དང༌། ཆོས་ཉིད་ལ་རྟོག་པ་དང་གང་ཟག་གི་བདག་མེད་ལ་རྣལ་འབྱོར་མངོན་སུམ་ཡིན་པའི་ཕྱིར། རྟགས་དང་པོ་དེར་ཐལ། ཆོས་ཉིད་དོན་སྤྱིའི་ཚུལ་དུ་འཛིན་པའི་བློ་ཡིན་པའི་ཕྱིར་ཏེ། ༼༤༨༽ ཐེག་ཆེན་གྱི་ཐར་པ་ཆ་མཐུན་ཡིན་པའི་ཕྱིར་ཏེ། མ་ཁྱབ་ན། ཊཱི་ཀ་ཁས་ལེན་པ་ལ་དངོས་འགལ་མ་ཡིན་ནམ། རང་ལུགས་ནི། ཐེག་དམན་འཕགས་པའི་རྟོགས་པ་སྔོན་དུ་སོང་བའི་ཐེག་ཆེན་ཚོགས་ལམ་པ་ལ། གང་ཟག་གི་བདག་མེད་མངོན་སུམ་དུ་རྟོགས་པའི་རྟོགས་པ་མངོན་གྱུར་རམ་དབང་ལྡན་གང་དུ་ལྡན་ཞེ་ན། དགྲ་བཅོམ་གྱི་རྟོགས་པ་སྔོན་དུ་སོང་བའི་ཐེག་ཆེན་ཚོགས་ལམ་པ་ལ་ཐེག་ཆེན་གྱི་མཐོང་ལམ་མ་སྐྱེས་པའི་སྔ་རོལ་དུ། གང་ཟག་གི་བདག་མེད་མངོན་སུམ་དུ་རྟོགས་པའི་རྟོགས་པ་རེས་འགའ་མངོན་དུ་འགྱུར་བའི་སྐབས་སྲིད་ཀྱང༌། ཕལ་ཆེར་ས་བོན་ནུས་ལྡན་གྱི་ཚུལ་དུ་གནས་ཏེ། དེས་ཉོན་མོངས་པའི་གཉེན་པོ་གང་ཟག་གི་བདག་མེད་བསྒོམ་པ་ལ་འབད་མི་དགོས་པའི་ཕྱིར་ཏེ། དེས་ཉོན་མོངས་པ་སྤངས་ཟིན་པའི་ཕྱིར། འོ་ན། རེས་འགའ་མངོན་དུ་འགྱུར་བའི་དུས་གང་ཞེ་ན། དེ་འདྲའི་གང་ཟག་གིས་རང་དོན་ཡིད་བྱེད་ཀྱི་ཐེག་ ༼༤༩༽ དམན་གྱི་བསམ་པ་ལ་ཡང་དང་ཡང་དུ་གོམས་པར་བྱས་པའི་སྟོབས་ཀྱིས་ཐེག་དམན་དུ་ལྟུང་སྲིད་ལ། དེ་ཡང་ཐེག་དམན་གྱི་ལམ་ལྔ་རིམ་གྱིས་བགྲོད་དགོས་པ་མ་ཡིན་ཏེ། སྔར་གྱི་དགྲ་བཅོམ་གྱི་རྟོགས་པ་མངོན་དུ་བྱེད་ནུས་པའི་ཕྱིར། རྒྱན་ལས། དེ་གཉིས་ཡང་དང་ཡང་དུ་ནི། །རང་སེམས་ཀུན་ཏུ་འབྱུང་ལྡན་པས། །མྱ་ངན་འདས་ལ་མངོན་དགའི་ཕྱིར། །རྟོགས་པ་བུལ་བ་ཡིན་པར་འདོད། །ཅེས་སོ། །གལ་ཏེ།

རྒྱུན་ཞུགས་དང་ཕྱིར་འོང་ཙམ་གྱི་རྟོགས་པ་སྔོན་དུ་སོང་བའི་ཐེག་ཆེན་ཚོགས་ལམ་པ་ལ་གང་ཟག་གི་བདག་མེད་མངོན་སུམ་དུ་རྟོགས་པའི་ཤེས་རབ་མངོན་གྱུར་དུ་ལྡན་པར་ཐལ། དེས་ཉོན་མོངས་ཀྱི་གཉེན་པོ་གང་ཟག་གི་བདག་མེད་སྒོམ་ལམ་པ་ལ་འབད་དགོས་པའི་ཕྱིར་ཏེ། དེས་ཉོན་མོངས་པའི་ལྷག་མ་སྤོང་དགོས་པའི་ཕྱིར། ཞེ་ན། དེས་དེ་སྤོང་དགོས་ཀྱང༌། དེའི་རྒྱུད་ལ་གང་ཟག་གི་བདག་མེད་མངོན་སུམ་དུ་རྟོགས་པའི་ཤེས་རབ་མངོན་གྱུར་དུ་ ༼༥༠༽ མི་ལྡན་ཏེ། དེའི་རྒྱུད་ལ་ཆོས་ཉིད་དོན་སྤྱིའི་ཚུལ་དུ་རྟོགས་པའི་ཐེག་ཆེན་གྱི་ཐར་པ་ཆ་མཐུན་མངོན་གྱུར་དུ་ལྡན་པའི་ཕྱིར། ཁྱབ་སྟེ། བློ་དེ་གཉིས་གང་ཟག་གཅིག་གི་རྒྱུད་ལ་ལྷན་ཅིག་ཏུ་འཇུག་པ་མི་སྲིད་པའི་ཕྱིར། མཁྱེན་པ་གཅིག་ཉིད་ལ་ཆོས་ཉིད་དོན་སྤྱིའི་ཚུལ་དུ་རྟོགས་པ་དང༌། གང་ཟག་བདག་མེད་མངོན་སུམ་དུ་རྟོགས་པའི་འཛིན་སྟངས་ཐ་དད་པ་གཉིས་མི་སྲིད་པའི་ཕྱིར། ཞེས་པའི་དོན་ནོ། །དེས་ན་དགོངས་པ་སོ་སྐྱེར་གནས་ཏེ། ཐེག་ཆེན་གྱི་སོ་སྐྱེ་ཡིན་པའི་ཕྱིར་ཏེ། ཆོས་ཉིད་དོན་སྤྱིའི་ཚུལ་དུ་རྟོགས་པའི་ཐེག་ཆེན་གྱི་སྐྱེས་བུ་ཡིན་པའི་ཕྱིར། གལ་ཏེ། དེ་ཆོས་ཅན། སོ་སྐྱེ་མ་ཡིན་པར་ཐལ། གང་ཟག་གི་བདག་མེད་མངོན་སུམ་དུ་རྟོགས་པ་མཐར་ཐུག་པའི་ཕྱིར་ཏེ། ཉོན་སྒྲིབ་ཟད་པར་སྤངས་པའི་ཕྱིར་དེ་ཆོས་ཅན། འཕགས་པའི་སྤངས་རྟོགས་ཐོབ་པ་ལ་མ་ཉམས་པའི་གང་ཟག་མ་ཡིན་པར་ཐལ། སོ་སྐྱེ་ཡིན་པའི་ཕྱིར། ཞེ་ན། དང་པོ་ལ་ ༼༥༡༽ གང་ཟག་གི་བདག་མེད་རྟོགས་པ་མཐར་ཐུག་པའི་མཁྱེན་པ་ཡིན་ན། གང་ཟག་གི་བདག་མེད་མངོན་སུམ་དུ་གསར་དུ་རྟོགས་པ་སྔོན་དུ་འགྲོ་དགོས་པར་ཐལ། ཉོན་སྒྲིབ་ཟད་པར་སྤངས་པའི་སྤངས་པ་ཡིན་ན། གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་དང་ལྷན་ཅིག་ཏུ་ངེས་པར་གནས་དགོས་པའི་ཕྱིར། འདོད་ན། དམན་ལམ་སྔོན་དུ་མ་སོང་བའི་ཐེག་ཆེན་གྱི་མཐོང་ལམ་སྡུག་བསྔལ་ཆོས་བཟོད་ཀྱིས་མ་ངེས།

གཞན་ཡང༌། རྣམ་མཁྱེན་སྐད་ཅིག་དང་པོ་ཆོས་ཅན། ངོ་བོ་ཉིད་སྐུ་མངོན་སུམ་དུ་གསར་དུ་མཐོང་བའི་ལམ་སྔོན་སོང་དུ་ཐལ། དེ་མངོན་སུམ་དུ་རྟོགས་པ་མཐར་ཐུག་པའི་མཁྱེན་པ་ཡིན་པའི་ཕྱིར། ཁྱབ་པ་ཁས། འདོད་ན། སློབ་ལམ་ན་ངོ་བོ་ཉིད་སྐུ་མངོན་སུམ་དུ་རྟོགས་པ་ཡོད་པར་ཐལ་ལོ། །གཉིས་པ་ལ། དེ་ཆོས་ཅན། དགྲ་བཅོམ་གྱི་སྤངས་རྟོགས་ཐོབ་ལ་མ་ཉམས་པའི་གང་ཟག་མ་ཡིན་པར་ཐལ། སློབ་པ་ ༼༥༢༽ ཡིན་པའི་ཕྱིར། ཁྱབ་པ་ཁས། གཞན་ཡང༌། དགྲ་བཅོམ་གྱི་རྟོགས་པ་སྔོན་དུ་སོང་བའི་ཆོས་ཉིད་ལ་རྩེ་གཅིག་ཏུ་མཉམ་པར་བཞག་པའི་སྦྱོར་ལམ་ཆོས་ཅན། རང་ཡུལ་གྱི་གཙོ་བོ་མངོན་སུམ་དུ་རྟོགས་པར་ཐལ། རྣལ་འབྱོར་མངོན་སུམ་ཡིན་པའི་ཕྱིར། འདོད་ན། ཆོས་ཉིད་ལ་མངོན་སུམ་དུ་ཐལ། འདོད་པ་གང་ཞིག ཆོས་ཉིད་འཛིན་སྟངས་ཀྱི་ཡུལ་དུ་བྱེད་པའི་མཁྱེན་པ་ཡིན་པའི་ཕྱིར། དེ་ཆོས་ཅན། སྲིད་ཞི་ལ་མི་གནས་པའི་གཞི་ཤེས་སུ་ཐལ། འཁོར་འདས་བར་གསུམ་བདེན་མེད་དུ་རྟོགས་པའི་གཞི་ཤེས་ཡིན་པའི་ཕྱིར་ཏེ། བདེན་མེད་རྟོགས་པའི་རྣལ་འབྱོར་མངོན་སུམ་ཡིན་པའི་ཕྱིར། གཉིས་པ་ནི། ཁམས་གསུམ་ལ་འདོད་ཆགས་དང་བྲལ་བའི་ཐེག་དམན་དགྲ་བཅོམ་པ་དང༌། ཕྱི་རོལ་པའི་སྟོན་པ་རྫོགས་བྱེད་ཆོས་ཅན། ཁྱོད་སོགས་སེམས་ཅན་ཐམས་ཅད་མཐར་ཐུག་སངས་རྒྱ་བ་ལ། གནས་སྐབས་རྒྱུ་ལམ་ཤེས་སྒོམ་དགོས་ཏེ། ཁྱོད་སོགས་དྲི་བཅས་ཀྱི་སྐྱེ་བོ་ཐམས་ཅད་ 

༼༥༣༽ མཐར་ཐུག་སངས་རྒྱས་ཀྱི་གང་ཟག་ཡིན་པའི་ཕྱིར། ཐེག་པ་གསུམ་གྱི་རྣམ་བཞག་སྟོན་པའི་མདོ་ཆོས་ཅན། མཐར་ཐུག་ལ་ལྟོས་ཏེ། ངེས་དོན་མཚན་ཉིད་པའི་མདོ་མ་ཡིན་ཏེ། དེ་ལ་ལྟོས་ཏེ་དྲང་དོན་དགོངས་པ་ཅན་གྱི་མདོ་ཡིན་པའི་ཕྱིར། བྱང་ཆུབ་ཏུ་སེམས་བསྐྱེད་པ་ནི། ཞེས་སྐབས་སུ། གཉིས་ཀྱི་དང་པོ། སྐབས་འདིར་བསྟན་གྱི་ཉོན་མོངས་པ་དེ་ཉོན་མོངས་མཚན་ཉིད་པ་དང༌། བཏགས་པ་པ་གང་ཡིན་སྤྱད་པ་ལ། མཁས་པ་སྔ་མའི་ལུགས་བརྗོད། མི་འཐད་པའི་ཆ་དགག རང་ལུགས་བཞག་པ་དང་གསུམ། དང་པོ་ནི། མཁས་པ་འདྲེ་ཨར་ན་རེ། འདིར་བསྟན་གྱི་ཉོན་མོངས་དེ་ཉོན་མོངས་བཏགས་པ་པ་ཡིན་ཏེ། བྱང་འཕགས་ཀྱི་སྙིང་རྗེ། སེམས་བསྐྱེད། སྨོན་ལམ་གསུམ་གྱིས་ཟིན་པའི་དགེ་རྩ་ལ། དེའི་མིང་གིས་བཏགས་ནས་བསྟན་པའི་ཕྱིར་ཏེ། དེ་ལ་དེའི་མིང་གིས་འདོགས་པའི་ ༼༥༤༽ རྒྱུ་མཚན། བརྟགས་པའི་དགོས་པ། དངོས་ལ་གནོད་བྱེད་ཀྱི་ཆོས་གསུམ་ཡོད་པའི་ཕྱིར། དང་པོ་ཡིན་ཏེ། ཉོན་མོངས་མཚན་ཉིད་པས་རང་རྒྱུད་ལྡན་གྱི་གང་ཟག་འཁོར་བར་སྦྱོར་བ་བཞིན་དུ། དེས་ཀྱང་བྱང་སེམས་འཕགས་པ་འཁོར་བར་སྐྱེ་བའི་རྒྱུ་བྱེད་པའི་ཕྱིར། གཉིས་པ་ཡིན་ཏེ། གཞན་དོན་དུ་འཁོར་བར་སྐྱེ་བ་དོན་དུ་གཉེར་བའི་བྱང་ཆུབ་སེམས་དཔས་དེ་ཆེད་དུ་གཉེར་ནས་བཟུང་དགོས་པར་རྟོགས་པའི་ཆེད་ཡོད་པའི་ཕྱིར། གསུམ་པ་ཡིན་ཏེ། ཉོན་མོངས་ཀྱི་གཉེན་པོར་གྱུར་པའི་ཡེ་ཤེས་ཡིན་པའི་ཕྱིར་ཏེ། བློ་གྲོས་རྒྱ་མཚོའི་ཞུས་པའི་མདོ་ལས། འཁོར་བའི་རྒྱུ་དགེ་བའི་རྩ་བ་དང་མཚུངས་པར་ལྡན་པའི་ཉོན་མོངས་པ་གང་ཞེ་ན། འདི་ལྟ་སྟེ། བསོད་ནམས་ཀྱི་ཚོགས་ཡོངས་སུ་ཚོལ་བས་མི་ངོམས་པ་དང༌། བསམ་བཞིན་དུ་སྲིད་པར་སྐྱེ་བ་ཡོངས་སུ་འཛིན་པ་དང༌། སངས་རྒྱས་དང་ཕྲད་པ་དོན་དུ་གཉེར་བ་དང༌། སེམས་ཅན་ཡོངས་སུ་སྨིན་པའི་ཕྱིར་ ༼༥༥༽ མི་སྐྱོ་བ་དང༌། དམ་པའི་ཆོས་འཛིན་པ་ལ་བརྩོན་པ་དང༌། སེམས་ཅན་གྱི་བྱ་བ་ཅི་ཡོད་པ་ལ་འགྲུས་པ་དང༌། ཆོས་ལ་ཆགས་པའི་བསམ་པ་དང་མ་བྲལ་བ་དང༌།

ཕ་རོལ་ཏུ་ཕྱིན་པའི་ཀུན་ཏུ་སྦྱོར་བས་རྣམས་མི་འདོར་བ་སྟེ། བློ་གྲོས་རྒྱ་མཚོ་གང་དག་གི་བྱང་ཆུབ་སེམས་དཔའ་ཀུན་ཏུ་སྦྱོར་བར་བྱེད་ཀྱང༌། ཉོན་མོངས་པའི་སྐྱོན་གྱི་མ་གོས་པ་དགེ་བའི་རྩ་བ་དང་མཚུངས་ལྡན་པའི་ཉོན་མོངས་པ་འདི་དག་གོ །ཞེས་སོ། །ལེགས་བཤད་གསེར་ཕྲེང་པ་ན་རེ། འདིར་བསྟན་གྱི་ཉོན་མོངས་དེ་ཉོན་མོངས་བཏགས་པ་པ་ཡིན་ཏེ། བྱང་སེམས་འཕགས་པ་འཁོར་བར་སྐྱེ་བ་ལེན་པའི་སྐྱེ་བ་ལ་དེའི་མིང་གིས་བཏགས་ནས་བསྟན་པའི་ཕྱིར། ཟེར། དར་ཊཱིཀ་པ་ན་རེ། འདིར་བསྟན་གྱི་ཉོན་མོངས་མཚན་ཉིད་པ་དེ། དེའི་ཉོན་མོངས་པའི་བག་ཆགས་ལ་འདོགས་པའི་ཕྱིར། བྱང་སེམས་འཕགས་པས་གཞན་དོན་དུ་འཁོར་བར་སྐྱེ་བའི་རྒྱུར་འདིར་བསྟན་གྱི་ ༼༥༦༽ ཉོན་མོངས་དགོས་པ་མ་ཡིན་ཏེ། དེ་གྲོགས་སུ་མེད་ཀྱང་ཇི་ལྟར་འདོད་པ་བཞིན་དུ་འཁོར་བ་སྐྱེ་བ་ལེན་ནུས་པའི་ཕྱིར། འོན་ཀྱང་ཆེད་དུ་གཉེར་ནས་མི་སྤོང་བའི་རྒྱུ་མཚན་ཡོད་དོ། །དེས་འཁོར་ལོས་སྒྱུར་བའི་རྒྱལ་པོའི་ཚུལ་བཟུང་ནས། བུ་སྟོང་བསྐྱེད་པ་ལ་སོགས་པའི་གྲོགས་སུ་འདིར་བསྟན་གྱི་ཉོན་མོངས་པ་དགོས་པའི་ཕྱིར། ཞེས་ཟེར། གཉིས་པ་ནི། དང་པོ་མི་འཐད་དེ། བྱང་སེམས་འཕགས་པས་བསམས་བཞིན་དུ་སྲིད་པར་སྐྱེ་བ་ཚད་མེད་པར་འཛིན་པའི་རྒྱུ་མཚན་གྱིས། ཉོན་མོངས་པའི་བག་ལ་ཉལ་ཆེད་དུ་གཉེར་ནས་མི་སྤོང་བར་བཤད་པ་འབྲེལ་མེད་དུ་ཐལ། བྱང་སེམས་འཕགས་པས་གཞན་དོན་དུ་འཁོར་བར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་པའི་བག་ལ་ཉལ་གཞི་མ་གྲུབ་པའི་ཕྱིར། རྟགས་ཁས། འདོད་ན་འགྲེལ་ཆེན་ལས། མ་རིག་པ་དང༌། ལྟ་བའི་བག་ལ་ཉལ་འཇོམས་ཀྱི་འདོད་སྲེད་ཀྱི་བག་ལ་ཉལ་མི་འཇོམས་ཏེ། བསམས་བཞིན་དུ་སྲིད་པ་ ༼༥༧༽ སྐྱེ་བ་ལེན་པའི་ཕྱིར། ཞེས་པ་དང་འགལ། གཞན་ཡང༌། བྱང་སེམས་འཕགས་པས། འདིར་བསྟན་གྱི་ཉོན་མོངས་པ་ཆེད་དུ་གཉེར་ནས་སྤོང་མི་སྤོང་དགོས་པ་དཔྱོད་མི་དགོས་པར་ཐལ། དེ་བྱང་འཕགས་ཀྱི་མཁྱེན་པ་ལ་འཇོག་རིགས་པའི་ཕྱིར།

གཉིས་པ་ལ། འཁོར་བ་ཇི་སྲིད་བར་སེམས་ཅན་གྱི་དོན་བྱེད་པར་ཞུགས་པ་ཉིད་ཀྱིས་ཉོན་མོངས་པ་རྣམ་པ་ཐམས་ཅད་སྤངས་པ་མ་ཡིན། ཞེས་པ་དང༌། འདོད་སྲེད་ཀྱི་བག་ལ་ཉལ་མི་འཇོམས་ཏེ། བསམས་བཞིན་དུ་སྲིད་པ་སྐྱེ་བ་ལེན་པའི་ཕྱིར། ཞེས་པའི་གཞུང་གཉིས་ཀྱི་རྟགས་ཆོས་འབྲེལ་མེད་དུ་ཐལ། འདིར་བསྟན་ཉོན་མོངས་པ་དེ། བྱང་འཕགས་གཞན་དོན་དུ་འཁོར་བར་སྐྱེ་བ་ལེན་པའི་རྒྱུ་མ་ཡིན་པའི་ཕྱིར་ཏེ། དེ་དེས་འཁོར་བར་སྐྱེ་བ་བླངས་པའི་སྐྱེ་བ་ལ་འཇོག་རིགས་པའི་ཕྱིར། གསུམ་པ་ཡང་མི་འཐད་དེ། ཉོན་མོངས་པའི་བག་ཆགས་ནི་ཉོན་སྒྲིབ་སྤངས་པའི་དགྲ་བཅོམ་སོགས་ ༼༥༨༽ ཀྱི་རྒྱུད་ལ་ཡང་ཡོད་པའི་ཕྱིར། འདིའི་དགག་སྒྲུབ་རྒྱས་པར་སྐབས་དང་པོར་བཤད་ཟིན་ཏོ། །ཁས་བླངས་དང་འགལ་བའི་གནོད་བྱེད་ཡང་ཡོད་དེ། བྱང་སེམས་འཕགས་པས་འཁོར་ལོས་བསྒྱུར་བའི་རྒྱལ་པོའི་ཚུལ་བཟུང་ནས། བུ་སྟོང་བསྐྱེད་པའི་ཆེད་དུ་ཉོན་མོངས་པའི་བག་ཆགས་ཆེད་དུ་གཉེར་ནས་མི་སྤོང་བ་མ་ཡིན་པར་ཐལ། དེ་གྲོགས་སུ་མེད་ཀྱང་གཞན་དོན་དུ་བུ་སྟོང་བསྐྱེད་པ་སོགས་ནུས་པའི་ཕྱིར། འདིར་བསྟན་གྱི་ཉོན་མོངས་པ་ཉོན་མོངས་པའི་བག་ལ་ཉལ་ཡིན་ཅིང༌། དེ་ཡང་ཉོན་མོངས་པ་མཚན་ཉིད་པ་ཡིན། ཞེས་སྤྱི་དོན་དུ་བཤད་ཀྱང༌། གསུངས་རྒྱུན་གྱི་དགོངས་པ་མ་ཡིན་ནོ། །འཐད་པ་ནི། ཉན་ཐོས་དགྲ་བཅོམ་པས་འདིར་བསྟན་གྱི་ཉོན་མོངས་ཟད་པར་སྤངས་པར་ཐལ། དེ་ཉོན་མོངས་མཚན་ཉིད་པ་ཡིན་པའི་ཕྱིར། འདོད་ན། དགྲ་བཅོམ་གྱི་རྟོགས་པ་སྔོན་དུ་སོང་བའི་བྱང་སེམས་འཕགས་པ་གཞན་དོན་དུ་འཁོར་བར་སྐྱེ་བ་ལེན་པའི་རྒྱུའི་གཙོ་བོ་དང་མི་ ༼༥༩༽ ལྡན་པར་ཐལ། འདིར་བསྟན་གྱི་ཉོན་མོངས་བྱང་སེམས་འཕགས་པ་གཞན་དོན་དུ་འཁོར་བར་སྐྱེ་བ་ལེན་པའི་རྒྱུའི་གཙོ་བོར་བཤད་ཅིང༌། དེས་དེ་སྤངས་པའི་ཕྱིར། བྱང་སེམས་འཕགས་པས་གཞན་དོན་དུ་འཁོར་བར་སྐྱེ་བ་བླངས་པའི་སྐྱེ་བ་དེ་རང་རྒྱུ་ལས་ཉོན་གྱི་དབང་གིས་བྱུང་བའི་སྐྱེ་བར་ཐལ་ལོ། །གསུམ་པ་རང་ལུགས་ལ།

ཉོན་མོངས་པའི་སྒྲ། འཇུག་ཚུལ། སྤྱིར་བསྟན་པ་དང༌། འདིར་བསྟན་གྱི་ཉོན་མོངས་ངོས་བཟུང་བ། ཞར་ལ་ཡང་སྲིད་དུ་སྐྱེ་བ་ལེན་ཚུལ་གྱི་དབྱེ་བ་བཤད་པའོ། །དང་པོ་ལ། ཉོན་མོངས་པའི་སྒྲ་འཇུག་པའི་ཡུལ་དེ་ལ། མངོན་གྱུར། ས་བོན། བག་ཆགས་གསུམ་ཡོད། དང་པོ་ནི། སེམས་རྒྱུད་རབ་ཏུ་མ་ཞི་བར་བྱེད་པའི་སྒོ་ནས་རང་ཡུལ་གྱི་དམིགས་རྣམས་འཛིན་བྱེད་ཀྱི་རིག་པའོ། །མཚན་གཞི། རྩ་ཉོན། ཉེ་ཉོན། དེ་དག་དང་མཚུངས་པར་ལྡན་པའི་སེམས་ ༼༦༠༽ སེམས་བྱུང་མཐའ་དག་གོ །གཉིས་པ་ནི། སེམས་རྒྱུད་ལ་ཉོན་མོངས་པའི་རིགས་འདྲ་སྔ་མས་བཞག་པའི་ནུས་པ་གང་ཞིག རྐྱེན་དང་ཕྲད་ན་ཉོན་མོངས་པ་ཕྱི་མ་སྐྱེད་པའི་རིགས་གནས། དབྱེ་ན། ཉོན་མོངས་པ་དང་ལྷན་ཅིག་ཏུ་འཇུག་པའི་ས་བོན་དང༌། རང་དུས་སུ་ཉོན་མོངས་པ་འགགས་ཟིན་པའི་ས་བོན་གཉིས། དང་པོ་ནི། མ་རིག་པ་རིགས་འདྲ་སྔ་མས་ཕྱི་མ་སྐྱེད་བཞིན་པའི་ནུས་པ་ལྟ་བུ། གཉིས་པ་ནི། མཉམ་བཞག་ལ་གནས་བཞིན་པའི་ཉན་ཐོས་འཕགས་པའི་རྒྱུད་ཀྱི་ཉོན་མོངས་པའི་ས་བོན་ལྟ་བུ། གསུམ་པ་ནི། སེམས་རྒྱུད་ལ་ཉོན་མོངས་པའི་རིགས་འདྲ་སྔ་མས་བཞག་པའི་གནས་ངན་ལེན་གྱི་དྲི་མ་ཕྲ་ཞིང་ཕྲ་བ་གང་ཞིག རྐྱེན་དང་ཕྲད་ཀྱང་ཉོན་མོངས་པའི་རིགས་འདྲ་ཕྱི་མ་འབྱུང་བའི་ནུས་པ་གཏན་མེད་པ། ཉོན་མོངས་པའི་བག་ཆགས། དེའི་གནས་ངན་ལེན། མ་རིགས་བག་ཆགས་ཀྱི་ས་རྣམས་མིང་གི་རྣམ་གྲངས་སོ། །དེ་ཡང་དང་པོ་ ༼༦༡༽ གཉིས་ནི་ཉོན་སྒྲིབ་མཚན་ཉིད་པ་ཡིན་ལ། ཕྱི་མ་བཏགས་པ་པ་ཡིན་ཏེ། དེའི་མིང་གི་འདོགས་པའི་རྒྱུ་མཚན། བཏགས་པའི་དགོས་པ། དངོས་ལ་གནོད་བྱེད་ཀྱི་ཆོས་གསུམ་ཚང་བའི་ཕྱིར། དང་པོ་ཡིན་ཏེ། ཉོན་མོངས་པ་མཚན་ཉིད་པས། རང་རྒྱུད་ལྡན་གྱི་གང་ཟག་འཁོར་བར་སྐྱེ་བའི་རྒྱུ་བྱེད་པ་བཞིན་དུ། འདིས་ཀྱང་བྱང་སེམས་འཕགས་པ་དང༌། ཐེག་དམན་དགྲ་བཅོམ་པའི་འཁོར་བར་ཡིད་ཀྱི་རང་བཞིན་གྱི་ལུས་ལེན་པའི་རྒྱུ་བྱེད་པའི་ཕྱིར། གཉིས་པ་ཡིན་ཏེ། བྱང་སེམས་འཕགས་པས་འཁོར་བར་སྐྱེ་བ་ལེན་པ་དང་ལྷག་བཅས་མྱང་འདས་ལ་གནས་པའི་ཉན་ཐོས་དགྲ་བཅོམ་པས་ལྷག་མེད་མྱང་འདས་མངོན་དུ་བྱ་བའི་ཕྱིར་དུ།

ཡིད་ཀྱི་རང་བཞིན་གྱི་ལུས་ལེན་པའི་རྒྱུར་ཉོན་མོངས་པའི་བག་ཆགས་ཆེད་དུ་གཉེར་ནས་བཟུང་དགོས་པར་ཤེས་པའི་ཆེད་ཡོད་པའི་ཕྱིར། གསུམ་པ་ནི། དེ་ཉོན་མོངས་མཚན་ ༼༦༢༽ ཉིད་པ་ཡིན་ན། ཉན་ཐོས་དགྲ་བཅོམ་པས་དེ་སྤངས་པར་ཐལ། དེ་ཉོན་མོངས་མཚན་ཉིད་པ་ཡིན་པའི་ཕྱིར། མ་ཁྱབ་ན། ཉན་ཐོས་དགྲ་བཅོམ་པ་དེ་དགྲ་བཅོམ་མཚན་ཉིད་པ་མ་ཡིན་པར་འགྱུར་ཏེ། དེས་ཁམས་གསུམ་ན་སྤྱོད་པའི་ཉོན་མོངས་པ་མ་སྤངས་པའི་ཕྱིར། རྩ་བར་འདོད་ན། འབུམ་ཊཱིཀ་ལས། དགྲ་བཅོམ་པས་ཉོན་མོངས་ཀུན་སྤངས་ཀྱང་མ་རིག་པའི་བག་ཆགས་མ་སྤངས་ལ། ཞེས་པ་དང་འགལ། གཞན་ཡང་ཉན་ཐོས་དགྲ་བཅོམ་པས་མ་རིག་པའི་བག་ཆགས་མ་སྤངས་ལ། ཞེས་པ་དང་འགལ། ཉན་ཐོས་དགྲ་བཅོམ་པས་མ་རིག་བག་ཆགས་ཀྱི་སས་རྐྱེན། ཟག་པ་མེད་པའི་ལས་ཀྱིས་རྒྱུ་བྱས་པ་ལས་བྱུང་བའི་ཡིད་ཀྱི་རང་བཞིན་གྱི་ལུས་ལེན་པ་སྤངས་པར་ཐལ། དེས་ཉོན་མོངས་པའི་བག་ཆགས་སྤངས་པའི་ཕྱིར། འདོད་ན། གཙང་བ་དམ་པའི་ཕ་རོལ་ཏུ་ཕྱིན་པ་དང༌། བདེ་བ་དམ་པའི་ཕ་རོལ་ཏུ་ཕྱིན་པའི་ཆོས་ ༼༦༣༽ སྐུ་ཐོབ་པར་ཐལ། འདོད་པ་དེའི་ཕྱིར། ཁྱབ་སྟེ། རྒྱུད་བླར། ཡིད་ཀྱི་རང་བཞིན་ཕུང་པོ་དང༌། །དེ་རྒྱུ་ལོག་ཕྱིར་གཙང་བ་ཉིད། །ཅེས་དང༌། འགྲེལ་པར། དེ་ལ་དགྲ་བཅོམ་པ་དང༌། རང་སངས་རྒྱས་དང༌། དབང་ཐོབ་པའི་བྱང་ཆུབ་སེམས་དཔའ་རྣམས་ནི་ཉེ་བའི་ཉོན་མོངས་པ་ཐམས་ཅད་ཀྱི་རྟེན་དུ་གྱུར་པ་མ་རིག་པའི་བག་ཆགས་ཀྱི་ས་མ་སྤངས་པས་ཉོན་མོངས་པའི་དྲི་མ་དྲི་ང་བའི་བག་ཆགས་ཐམས་ཅད་དང་ལྡན་པའི་ཕྱིར། གཙང་བའི་ཕ་རོལ་ཏུ་ཕྱིན་པ་རབ་ཀྱི་མཐར་ཕྱིན་པ་མི་འཐོབ་བོ། །ཞེས་སོ། །དེས་ན། དེ་ཉོན་མོངས་བཏགས་པ་པ་ཡིན་ཏེ། རྒྱུད་བླའི་འཕྲིན་ལས་ཀྱི་སྐབས་སུ། ཉོན་མོངས་ཤེས་བྱའི་སྤྲིན་གྱི་དྲྭ་བ་སངས་རྒྱས་རྣམས་ཀྱི་ཐུགས་རྗེའི་རླུང་གིས་རྣམ་པར་གཏོར། །ཞེས་པའི་རྒྱས་བཤད་དུ། དེ་སྒྲིབ་མཐའ་ཡས་ཉོན་མོངས་དང༌། །ཉེ་བའི་ཉོན་མོངས་བག་ཆགས་སོ། །དུས་ཀུན་ཏུ་ནི་དེ་འཇོམས་པའི། །རྐྱེན་ནི་ཐུགས་རྗེ་

༼༦༤༽ ཆེན་པོ་ཡིན། །ཞེས་རྩ་ཉོན་དང༌། ཉེ་ཉོན་གཉིས་ཉོན་མོངས་མཚན་ཉིད་པ་དང༌། དེའི་བག་ཆགས་ཤེས་སྒྲིབ་ཀྱི་མཚན་གཞིར་བཤད་པའི་ཕྱིར། གཉིས་པ་ནི། སྔར་བཤད་པའི་ཉོན་མོངས་པ་དང་པོ་གཉིས། འདིར་བསྟན་གྱི་ཉོན་མོངས་མ་ཡིན་ཏེ། འདིར་བསྟན་གྱི་ཉོན་མོངས་པ་ནི་བྱང་སེམས་འཕགས་པས་གཞན་དོན་དུ་འཁོར་བར་སྐྱེ་བ་ལེན་པའི་རྒྱུ་བྱེད་ལ། དེས་ལས་ཉོན་གྱི་དབང་གིས་འཁོར་བར་སྐྱེ་བ་སྤངས་ཟིན་པའི་ཕྱིར་ཏེ། འཕགས་པས་འཆི་དང་ན་བ་དང༌། །ཞེས་གསུངས་པའི་ཕྱིར། དེས་ན་གསུམ་པའི་སྟེང་ནས་འཇོག དེ་ལ་ཡང༌། ཐབས་མཁས་ཁྱད་པར་ཅན་གྱིས་མ་ཟིན་པའི་བྱང་ཆུབ་ཀྱི་གེགས་བྱེད་པའི་ཉོན་མོངས་པའི་བག་ཆགས་དང༌། སྙིང་རྗེ་ལ་སོགས་པ་ཐབས་མཁས་ཁྱད་པར་ཅན་གྱིས་ཟིན་པའི་སྒོ་ནས་བྱང་ཆུབ་སྒྲུབ་པའི་གྲོགས་སུ་གྱུར་པའི་ཉོན་མོངས་པའི་བག་ཆགས་གཉིས་ལས། དང་པོ་འདིར་བསྟན་གྱི་ཉོན་མོངས་པ་མ་ཡིན་ ༼༦༥༽ ཏེ། དེ་བྱང་སེམས་འཕགས་པས་ཆེད་དུ་གཉེར་ནས་སྤོང་བ་ཡོད་པའི་ཕྱིར། ཅིག་ཆར་ཉོན་མོངས་པ་དང་ཤེས་བྱའི་སྒྲིབ་པ་སྤོང་ངོ༌། །ཞེས་གསུངས་པའི་ཕྱིར། གཉིས་པ་འདིར་བསྟན་གྱི་ཉོན་མོངས་པ་ཡིན་ཏེ། དེ་བྱང་སེམས་འཕགས་པས་གཞན་དོན་དུ་ཚོགས་བསོག་པའི་ཡན་ལག་ཏུ་ཆེད་དུ་གཉེར་ནས་འཛིན་པའི་ཕྱིར་ཏེ། འོད་སྲུང་གིས་ཞུས་པའི་མདོ་ལས། ཇི་ལྟར་གྲོང་ཁྱེར་སྐྱེ་བོའི་མི་གཙང་ལུད། །དེ་ནི་བུ་རམ་ཤིང་པའི་ཞིང་ལ་ཕན། །དེ་བཞིན་བྱང་ཆུབ་སེམས་དཔའི་ཉོན་མོངས་ལུད། །དེ་ནི་སངས་རྒྱས་ཆོས་རྣམས་བསྐྱེད་ལ་ཕན། །ཞེས་དང༌། བློ་གྲོས་རྒྱ་མཚོའི་ཞུས་པའི་མདོ་ལས། དེ་ལ་བྱང་ཆུབ་སེམས་དཔའ་ནི་ཐབས་ལ་མཁས་པ་དང༌། དགེ་བའི་རྩ་བའི་སྟོབས་བསྐྱེད་པས་བསམས་བཞིན་དུ་ཁམས་གསུམ་དུ་ཀུན་ཏུ་སྦྱོར་ཏེ། དེས་ན་དགེ་བའི་རྩ་བ་དང་མཚུངས་པར་ལྡན་པའི་ཉོན་མོངས་པ་ཞེས་བྱའོ། །ཇི་སྲིད་དུ་ཁམས་གསུམ་ ༼༦༦༽ པར་ཀུན་ཏུ་སྦྱོར་བས་ཡིན་གྱི་སེམས་ཉེ་བར་ཉོན་མོངས་པ་ནི་མ་ཡིན་ནོ། །ཞེས་དང༌།

ཐོགས་མེད་ཀྱིས། ཐབས་ཆེན་རྣམས་དང་ལྡན་པ་ལ། །སྲིད་པའང་ཞི་བའི་བདག་ཉིད་དེ། །ཉོན་མོངས་བྱང་ཆུབ་ཡན་ལག་གྱུར། །དེ་སྲིད་རྒྱལ་སྲས་བསམ་མི་ཁྱབ། །ཅེས་སོ། །དེས་ན་ཉོན་མོངས་པའི་བག་ཆགས་ལ་ཐབས་མཁས་ཁྱད་པར་ཅན་གྱིས་ཟིན་མ་ཟིན་གཉིས་ཡོད་པའི་དབང་གིས། བྱང་སེམས་འཕགས་པས་ཆེད་དུ་གཉེར་ནས་སྤོང་མི་སྤོང་གཉིས་ཡོད་འཐད་དེ། འགྲེལ་ཆེན་ལས། མ་རིག་པ་དང་ལྟ་བའི་བག་ལ་ཉལ་འཇོམས་ཀྱི་སོགས་གསུངས་པའི་ཕྱིར་རོ། །དེ་ཡང་མ་རིག་པ་དང་ལྟ་བའི་བག་ལ་ཉལ་སྤོང་བར་བཤད་པ་དང༌། འདོད་སྲེད་ཀྱི་བག་ལ་ཉལ་མི་སྤོང་བར་བཤད་པ་དང༌། ཕན་ཚུན་མཚོན་པའི་དཔེ་ཙམ་ཡིན་གྱི། དེ་ལྟར་ངེས་པར་མ་ཡིན་ཏེ། ཐབས་མཁས་ཁྱད་པར་ཅན་གྱིས་ཟིན་པའི་མ་རིག་པ་དང་ལྟ་བའི་བག་ལ་ཉལ་ཡང་ཆེད་དུ་གཉེར་ ༼༦༧༽ ནས་མི་སྤོང་ལ། དེས་མ་ཟིན་ན། འདོད་སྲེད་ཀྱི་བག་ལ་ཉལ་ཡང་ཆེད་དུ་གཉེར་ནས་སྤོང་བ་ཡོད་པའི་ཕྱིར། གསུམ་པ་ལ་གང་གིས་སྐྱེ་བ་ལེན་པའི་རྒྱུ་དང༌། ཇི་ལྟར་སྐྱེ་བ་ལེན་པའི་ཚུལ་གཉིས། དང་པོ་ནི། ཐེག་དམན་སློབ་པ་དང༌། སོ་སྐྱེ་རྣམས་ནི་ལས་ཉོན་གཉིས་ཀྱི་དབང་གིས་སྐྱེ་བ་ལེན་ཏེ། དེས་ས་བོན་མ་སྤངས་པས་མི་འདོད་བཞིན་དུ་འཁོར་བར་སྐྱེ་འཆི་བྱེད་པའི་ཕྱིར། ཐེག་དམན་དགྲ་བཅོམ་པ་དང༌། བྱང་སེམས་འཕགས་པ་ནི་མ་རིག་བག་ཆགས་ཀྱིས་དང༌། ཟག་པ་མེད་པའི་ལས་ཀྱི་རྒྱུ་ལ་བརྟེན་ནས་འཁོར་བར་སྐྱེ་བ་ལེན་ཏེ། དང་པོས་ལྷག་མེད་མྱང་འདས་ཐོབ་ཕྱིར་དུ། གཉིས་པས་གཞན་དོན་དུ་ཚོགས་བསོག་པའི་ཕྱིར་དུ་ཡིད་ཀྱི་རང་བཞིན་གྱི་ལུས་ལེན་དགོས་ཤིང༌། རྒྱུ་ལས་ཉོན་གཉིས་ཟད་པར་སྤངས་པའི་ཕྱིར། གཉིས་པ་ནི། ཐེག་དམན་སློབ་པའི་དང༌། སོ་སོ་སྐྱེ་བོ་རྣམས་ ༼༦༨༽ ཉོན་མོངས་པས་ཀུན་ནས་བསླངས་ནས་ཟག་བཅས་ཀྱི་ལས་བསགས་ཏེ། འཁོར་བ་སྐྱེ་རྒའི་རྟེན་འབྲེལ་གཉིས་འགྲུབ་པར་བྱེད་པ་བཞིན་དུ། ཐེག་དམན་དགྲ་བཅོམ་པ་དང༌། བྱང་སེམས་འཕགས་པས་ཀྱང༌། མ་རིག་བག་ཆགས་ཀྱི་སས་རྐྱེན་ཟག་པ་མེད་པའི་ལས་ཀྱིས་རྒྱུ་བྱས་ཏེ།

ཡིད་ཀྱི་རང་བཞིན་གྱི་ལུས་ལེན་པ་དང༌། བསམ་གྱིས་མི་ཁྱབ་པར་གྱུར་པའི་འཆི་འཕོ་བྱེད་པར་བཤད་པ་ཡིན་ནོ། །མ་རིག་བག་ཆགས་ཀྱིས་ནི་ཉོན་མོངས་པའི་བག་ཆགས་ཙམ་ལ་བཤད། ཟག་མེད་ཀྱི་ལས་ནི་ཡང་སྲིད་ཀྱི་རྒྱུ་བྱེད་པའི་སྙིང་རྗེ་སེམས་བསྐྱེད་ལ་སོགས་པའི་དགེ་རྩ། ཡིད་ཀྱི་རང་བཞིན་གྱི་ལུས་ནི་འགྲོ་བ་རིགས་དྲུག སྐྱེ་གནས་བཞི། ཁམས་གསུམ་གང་རུང་གིས་བསྡུས་པ་མ་ཡིན་ཅིང༌། ཡིད་ལས་བྱུང་བའི་ཟག་མེད་ཀྱི་ལུས་སྤྲུལ་པ་ལྟ་བུར་སྣང་བ་ལ་བཤད་དེ། འབུམ་ཊཱིཀ་ལས། འགྲོ་བའམ། སྐྱེ་གནས་སམ། སྲིད་པ་གང་ ༼༦༩༽ དུ་ཡང་མི་བགྲང་ཞིང་ཡིད་ལས་བྱུང་བའི་ལུས་སྤྲུལ་པ་ལྟ་བུ་ལྷའི་སྤྲུལ་པ་ཉིད་ནི་མ་ཡིན་ནོ། །ཞེས་སོ། །རྫོགས་པའི་སངས་རྒྱས་ནི། གདུལ་བྱའི་སེམས་ཅན་དག་པའི་བློ་ངོར་སྐུའི་སྣང་བ་ནུབ་པ་ལ་མྱ་ངན་ལས་འདས་པ་དང༌། གདུལ་བྱ་སེམས་དག་པའི་བློ་ངོར་སྐུའི་སྣང་བ་ཤར་བ་ལ་སངས་རྒྱས་འཇིག་རྟེན་དུ་བྱོན་པའི་ཐ་སྙད་འདོགས་པ་ཙམ་ཡིན་གྱི། སྲོག་འགགས་པའི་མྱ་ངན་ལས་འདས་པ་དང༌། ཁམས་གསུམ་གང་རུང་དུ་གསར་དུ་སྐྱེ་བ་བཞེས་པ་ལ་སོགས་པ་ནི་མེད་དོ། །རྒྱུད་བླར། ཇི་ལྟར་བཻ་ཌཱུར་ས་གཞི་གཙང་མ་ལ། །ལྷ་དབང་ལུས་ཀྱི་གཟུགས་བརྙན་འཆར་བ་ལྟར། །དེ་བཞིན་འགྲོ་སེམས་ས་གཞི་གཙང་མ་ལ། །ཐུབ་པའི་དབང་པོའི་སྐུ་ཡི་གཟུགས་བརྙན་འཆར། །ཞེས་གསུངས་པའི་ཕྱིར་རོ། །གཉིས་པ་ནི། བྱང་ཆུབ་མཆོག་ཏུ་སེམས་བསྐྱེད་པའི་བྱང་སེམས་མཐོང་ལམ་པ་ཆོས་ཅན། གཞན་དོན་དུ་ 

༼༧༠༽ འཁོར་བ་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་པའི་བག་ཆགས་ཆེད་དུ་གཉེར་ནས་མི་སྤོང་བའི་རྒྱུ་མཚན་ཡོད་དེ། གདུལ་བྱའི་འཁོར་བར་ཇི་སྲིད་བར་སེམས་ཅན་གྱི་དོན་བྱེད་པར་ཞུགས་པའི་རྒྱལ་སྲས་འཕགས་པ་ཡིན་པའི་ཕྱིར། གཉིས་པ་ཡན་ལག་ཅན་གྱི་ལམ་ཤེས་ལ། ཉན་ཐོས། རང་རྒྱལ། ཐེག་ཆེན་གྱི་ལམ་ཤེས་པའི་ལམ་ཤེས་དང་གསུམ། དང་པོ་ནི། ལམ་ཤེས་ཉིད་ཀྱིས་ཚུལ་ལ་ནི། །ཞེས་སྐབས་སུ། གཉིས་ཀྱི་དང་པོ་ལ། ཤེས་བྱ་ལམ་གསུམ་ངོས་བཟུང་བ་དང༌། དེ་ཇི་ལྟར་དུ་ཤེས་ཚུལ། ཡུལ་ཅན་ལམ་ཤེས། མདོ་བསྟན་བཅོས་ལས་ཇི་ལྟར་དུ་བསྟན་ཚུལ་ལོ། །དང་པོ་ལ། དགག་བཞག་གཉིས། དང་པོ་ལ། ཁྱབ་ཆེས་པ་དགག་པ་དང༌། ཁྱད་ཆུང་བ་དགག་པ་གཉིས། དང་པོ་ནི། འདྲེ་ཨར་ན་རེ། གང་ཟག་གི་བདག་མེད་རྟོགས་པའི་རྟོགས་རིགས། ཤེས་བྱ་ཉན་ཐོས་ཀྱི་ལམ། ཉན་ཐོས་ཀྱི་ལམ་ ༼༧༡༽ དོན་གཅིག དེ་བཞིན་དུ་བཟུང་བ་ཆོས་ཀྱི་བདག་མེད་སོགས་ལའང་འགྲེ། དེས་ན་ཉན་ཐོས་ཀྱི་ལམ་ཡིན་ན་ཉན་ཐོས་ཀྱི་རྒྱུད་ལ་ཡོད་པས་མ་ཁྱབ་སྟེ། བྱང་སེམས་འཕགས་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་རྟོགས་རིགས་དེ་ཉན་ཐོས་ཀྱི་ལམ་ཡིན་པའི་ཕྱིར་ཏེ། ཤེས་བྱ་ཉན་ཐོས་ཀྱི་ལམ་ཡིན་པའི་ཕྱིར། གལ་ཏེ་མ་ཁྱབ་ན། ཐེག་ཆེན་གྱི་ཚོགས་ལམ་ཆོས་ཅན། སངས་རྒྱས་ཀྱི་རྒྱུད་ལ་ཡོད་པར་ཐལ། དེའི་ལམ་ཡིན་པའི་ཕྱིར། ངན་སོང་པའི་རྒྱུད་ཀྱི་དགེ་བའི་ལས་ལམ་ཆོས་ཅན། བདེ་འགྲོའི་རྒྱུད་ལ་ཡོད་པར་ཐལ། དེའི་ལམ་ཡིན་པའི་ཕྱིར། འདོད་པའི་རྟེན་གྱི་བསམ་གཏན་དང་པོའི་སྙོམས་འཇུག་ཆོས་ཅན། བསམ་གཏན་དང་པོའི་རྒྱུད་ལ་ཡོད་པར་ཐལ། དེའི་སྙོམས་འཇུག་ཡིན་པའི་ཕྱིར། ཞེས་ཟེར། མི་འཐད་དེ། སྡུག་བསྔལ་ཆོས་བཟོད་ལ་གནས་པའི་བྱང་སེམས་ ༼༧༢༽ ཀྱི་རྒྱུད་ཀྱི་གང་ཟག་གི་བདག་མེད་རྟོགས་པའི་རྟོགས་རིགས་ཆོས་ཅན། ཉན་ཐོས་ཀྱི་མཐོང་ལམ་དུ་ཐལ། ཉན་ཐོས་ཀྱི་ལམ་དང་མཐོང་ལམ་གྱི་གཞི་མཐུན་ཡིན་པའི་ཕྱིར། འདོད་ན། ཁྱོད་རྒྱུད་ལྡན་གྱི་གང་ཟག་དེ་ཉན་ཐོས་མཐོང་ལམ་པ་ཐལ་ལོ། །དེས་སྒོམ་ལམ་སོགས་ལ་འགྲེ།

སངས་རྒྱས་འཕགས་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་རྟོགས་རིགས་ཆོས་ཅན། ཐེག་དམན་གྱི་ཐེག་པར་ཐལ། ཐེག་དམན་གྱི་ལམ་དང་ཐེག་པའི་གཞི་མཐུན་ཡིན་པའི་ཕྱིར། འདོད་ན། མཐར་ཐུག་ཐེག་དམན་གྱི་ཐེག་པ་གྲུབ་པར་ཐལ། སྒྲིབ་གཉིས་ཟད་པར་སྤངས་པའི་ཐེག་དམན་གྱི་ཐེག་པར་གྲུབ་པའི་ཕྱིར། ཡང་ཐེག་དམན་གྱི་བགྲོད་བྱའི་ལམ་དུ་ཐལ་ལོ། །གཉིས་པ་ལ་ཁ་ཅིག ཤེས་བྱ་ཉན་ཐོས་ཀྱི་ལམ་ཡིན་ན། ཉན་ཐོས་ཀྱི་རྒྱུད་ཀྱི་ལམ་ཡིན་དགོས་ཏེ། བྱང་ཆུབ་སེམས་དཔས་ཤེས་པར་བྱ་བའི་ཉན་ཐོས་ཀྱི་ལམ་ཡིན་ན། ༼༧༣༽ དེ་ཡིན་དགོས་པའི་ཕྱིར་ཏེ། བྱང་ཆུབ་སེམས་དཔས་རྟོགས་པར་བྱ་བའི་ཉན་ཐོས་ཀྱི་ལམ་ཡིན་ན། དེ་ཡིན་དགོས་པའི་ཕྱིར། ཟེར། མི་འཐད་དེ། བྱང་སེམས་འཕགས་པའི་རྒྱུད་ལ་བསྐྱེད་པར་བྱ་བ་དང༌། རྟོགས་རིགས་གོང་འཕེལ་དུ་བྱ་བའི་ཤེས་བྱ་ཉན་ཐོས་ཀྱི་ལམ་གཞི་མ་གྲུབ་པར་ཐལ། དམ་བཅའ་དེའི་ཕྱིར། འདོད་ན། ལམ་ཐམས་ཅད་བསྐྱེད་པར་བྱ་ཞིང་ལམ་ཐམས་ཅད་ཤེས་པར་བྱའོ་ཞེས་པ་དང་འགལ་ལོ། །ཉན་ཐོས་ཀྱི་རྟོགས་རིགས་ཡིན་ན། ཉན་ཐོས་ཀྱི་རྒྱུད་ཀྱི་རྟོགས་རིགས་ཡིན་དགོས་པར་ཐལ། དམ་བཅའ་དེའི་ཕྱིར། འདོད་ན། ཐེག་ཆེན་གྱི་མཐོང་ལམ་དེ། ཐེག་པ་གསུམ་གྱི་རྟོགས་རིགས་ཚང་བའི་ལམ་མ་ཡིན་པར་འགྱུར། འདོད་ན། ཐེག་པ་གསུམ་ཆར་འཐོབ་པའི་རྒྱུ་ཞེས་པ་དང་འགལ། གཉིས་པ། རང་ལུགས་ལ། སྤྱིར་བསྟན་པ་དང༌། དོགས་གཅོད་གཉིས། དང་པོ་ནི། ༼༧༤༽ གང་ཟག་གི་བདག་མེད་རྟོགས་པའི་རྟོགས་རིགས་དང༌། ཤེས་བྱ་ཉན་ཐོས་ཀྱི་ལམ་དོན་གཅིག དེ་ལ། ཉན་ཐོས། རང་རྒྱལ། ཐེག་ཆེན་གྱི་རྒྱུད་ལ་ཡོད་པའི་ཤེས་བྱ་ཉན་ཐོས་ཀྱི་ལམ་གསུམ། དེ་བཞིན་དུ་བཟུང་བ་ཆོས་ཀྱི་དང༌། ཤེས་བྱ་རང་རྒྱལ་གྱི་ལམ་དོན་ཅིག དེ་ལ་ཡང་རང་རྒྱལ་དང༌། ཐེག་ཆེན་གྱི་རྒྱུད་ལ་ཡོད་པ་གཉིས། འཛིན་པ་ཆོས་ཀྱི་དང༌། ཤེས་བྱ་ཐེག་ཆེན་གྱི་ལམ། ཐེག་ཆེན་གྱི་ལམ། ཐེག་ཆེན་གྱི་རྟོགས་པ་རྣམས་དོན་གཅིག ཉན་ཐོས་ཀྱི་རྟོགས་རིགས་དང༌།

ཤེས་བྱ་ཉན་ཐོས་ཀྱི་ལམ་དོན་གཅིག་པ་མ་ཡིན་ཏེ། ཉན་ཐོས་ཀྱི་རྟོགས་རིགས་ཡིན་ན། ཤེས་བྱ་ཉན་ཐོས་ཀྱི་ལམ་ཡིན་པས་ཁྱབ་ཀྱང༌། ཤེས་བྱ་ཉན་ཐོས་ཀྱི་ལམ་ཡིན་ན། དེ་ཡིན་པས་མི་ཁྱབ་པའི་ཕྱིར། དེ་ཡང་ཉན་ཐོས་ཀྱི་རྟོགས་རིགས་ཀྱི་མཚན་གཞི་ནི། གང་ཟག་གི་བདག་མེད་རྟོགས་པའི་རྟོགས་རིགས་ཙམ་ཡིན། དེས་རང་རྒྱལ་ལ་ཡང་རིགས་འགྲེ། གཉིས་པ་དོགས་ ༼༧༥༽ གཅོད་ལ། ཁ་ཅིག ཤེས་བྱ་ཉན་ཐོས་ཀྱི་ལམ་དང༌། ཤེས་བྱ་ཐེག་ཆེན་གྱི་ལམ་འགལ་ཏེ། ཉན་ཐོས་ཀྱི་ལམ་དང་ཐེག་ཆེན་གྱི་ལམ་འགལ་བའི་ཕྱིར། དེ་བཞིན་དུ། ཉན་ཐོས་ཀྱི་རྟོགས་རིགས་དང་ཐེག་ཆེན་གྱི་རྟོགས་རིགས་འགལ་ཏེ། ཉན་ཐོས་ཀྱི་རྟོགས་པ་དང་ཐེག་ཆེན་གྱི་རྟོགས་པ་འགལ་བའི་ཕྱིར། ཟེར། བྱང་སེམས་མཐོང་ལམ་པའི་རྒྱུད་ཀྱི་གང་ཟག་གི་བདག་མེད་དང༌། འཛིན་པ་ཆོས་ཀྱི་བདག་མེད་གཉིས་ཀ་རྟོགས་པའི་རྟོགས་རིགས་ཆོས་ཅན། དེར་ཐལ། དེའི་ཕྱིར། གང་ཟག་གི་བདག་མེད་རྟོགས་པའི་རྟོགས་རིགས་ཡིན་པའི་ཕྱིར། འདོད་ན། ཡིན་པར་ཐལ། འཛིན་པའི་ཆོས་ཀྱི་བདག་མེད་རྟོགས་པའི་རྟོགས་རིགས་ཡིན་པའི་ཕྱིར། འཛིན་པ་ཆོས་ཀྱི་བདག་མེད་རྟོགས་པའི་མཁྱེན་པ་དང༌། བཟུང་བ་ཆོས་ཀྱི་བདག་མེད་རྟོགས་པའི་མཁྱེན་པ་འགལ་བར་ཐལ། དེའི་རྟོགས་ ༼༧༦༽ རིགས་འགལ་བའི་ཕྱིར་ཏེ། ཤེས་བྱའི་ལམ་འགལ་བའི་ཕྱིར། ལུགས་གཉིས་པ་ནི། རང་ལུགས་སུ་ཁས་ལེན། དེ་ལ་ཁོ་ན་རེ། དེ་གཉིས་མི་འགལ་བར་ཐལ། དེ་གཉིས་ཀྱི་གཞི་མཐུན་ཡོད་པའི་ཕྱིར་ཏེ། དེ་གཉིས་ཀྱི་མཚན་གཞི་གཉིས་ཀྱི་གཞི་མཐུན་ཡོད་པའི་ཕྱིར་ཏེ། གང་ཟག་གི་བདག་མེད་རྟོགས་པའི་རྟོགས་རིགས་ནི། ཉན་ཐོས་ཀྱི་དེའི་མཚན་གཞི། འཛིན་པ་ཆོས་ཀྱི་བདག་མེད་རྟོགས་པའི་རྟོགས་རིགས་ནི་ཐེག་ཆེན་གྱི་དེའི་མཚན་གཞི་གང་ཞིག རྟོགས་རིགས་དེ་གཉིས་ཀྱི་གཞི་མཐུན་ཡོད་པའི་ཕྱིར། གཞན་ཡང༌། བྱང་སེམས་མཐོང་ལམ་པའི་རྒྱུད་ཀྱི་གང་ཟག་གི་བདག་མེད་དང༌། འཛིན་པ་ཆོས་ཀྱི་བདག་མེད་རྟོགས་པའི་རྟོགས་རིགས་ཆོས་ཅན།

ཐེག་ཆེན་གྱི་རྟོགས་རིགས་མ་ཡིན་པར་ཐལ། ཉན་ཐོས་ཀྱི་རྟོགས་རིགས་ཡིན་པའི་ཕྱིར། གང་ཟག་གི་བདག་མེད་རྟོགས་པའི་རྟོགས་རིགས་ཡིན་པའི་ཕྱིར། ༼༧༧༽ ཁྱབ་སྟེ། དེ་དེའི་མཚན་གཞི་ཡིན་པའི་ཕྱིར། ཞེ་ན། ཐུན་མོང་བ་དང༌། ཐུན་མོང་མ་ཡིན་པའི་རྣམ་མཁྱེན་གྱི་རྣམ་པ་གཉིས་མི་འགལ་བར་ཐལ། དེ་གཉིས་ཀྱི་མཚན་གཞི་མི་འགལ་བའི་ཕྱིར་ཏེ། སངས་རྒྱས་པའི་དད་པའི་སྟོབས་དེ་དང་པོ་དང༌། གནས་དང་གནས་མ་ཡིན་པ་མཁྱེན་པའི་སྟོབས་དེ་གཉིས་པའི་མཚན་གཞི་གང་ཞིག དེ་གཉིས་མི་འགལ་བའི་ཕྱིར། སངས་རྒྱས་པའི་དད་པའི་སྟོབས་ཆོས་ཅན། ཐུན་མོང་མ་ཡིན་པའི་རྣམ་མཁྱེན་དུ་ཐལ། གནས་དང་གནས་མ་ཡིན་པ་མཁྱེན་པའི་སྟོབས་ཡིན་པའི་ཕྱིར། ཁྱབ་སྟེ། དེ་དེའི་མཚན་གཞི་ཡིན་པའི་ཕྱིར། ཁྱབ་པ་རྣམས་རིམ་བཞིན་ཁས། གཉིས་པ་ལ། གཞན་རྒྱུད་ལ་ཡོད་པའི་ཤེས་ཚུལ་དང༌། རང་རྒྱུད་ཀྱི་ཤེས་ཚུལ་གཉིས། དང་པོ་ནི། བྱང་འཕགས་ཀྱི་རྒྱུད་ཀྱི་རྟོགས་པའི་ཆོས་ཀྱི་སྤྱན་གྱིས་གང་ཟག་གཞན་ ༼༧༨༽ རྒྱུད་ཀྱི་གང་ཟག་གི་བདག་མེད་རྟོགས་པའི་རྟོགས་རིགས་ཀྱི་ངོ་བོ། དམིགས་རྣམ། སྐྱེ་ཚུལ་མངོན་སུམ་དུ་ཤེས་པར་འདོད་དམ། དེས་རང་དང་རྒྱུད་ཚོད་མཉམ་པ་མན་ཆད་ཀྱི་འཕགས་པའི་གང་ཟག་གི་དབང་པོའི་དབྱེ་བ་ཐམས་ཅད་མངོན་སུམ་དུ་ཤེས་ནུས་པའི་ཕྱིར། མདོ་ལས། འདོད་ཆགས་དང་བཅས་པའི་སེམས་ལ། འདོད་ཆགས་དང་བཅས་པའི་སེམས་སུ་ཇི་ལྟ་བ་བཞིན་དུ་རབ་ཏུ་ཤེས་སོ། །ཞེས་སོགས་དང༌། འགྲེལ་པར། འཕགས་པའི་གང་ཟག་ཐམས་ཅད་རྟོགས་པ་དང༌། །ཞེས་དང༌། མཛོད་ལས། ཉན་ཐོས་མཐོང་བས་སྐད་ཅིག་གཉིས། །རིགས་ཏེ་བསེ་རུ་ལྟ་བུ་གསུམ། །སངས་རྒྱས་སྦྱོར་བ་མེད་པ་ཀུན། །ཞེས་གསུངས་པའི་ཕྱིར། གཉིས་པ་ལ། རྗེས་ཐོབ་དང༌། མཉམ་བཞག་དུ་ཤེས་ཚུལ་གཉིས། དང་པོ་ལ། བྱང་སེམས་འཕགས་པས་རྗེས་ཐོབ་ཏུ་གང་ཟག་གི་བདག་མེད་རྟོགས་པའི་རྟོགས་རིགས་རང་རྒྱུད་ལ་ཉམས་སུ་མྱོང་ ༼༧༩༽ བའི་སྒོ་ནས་མངོན་སུམ་དུ་ཤེས་པར་བྱེད།

གཉིས་པ་ནི། བྱང་སེམས་འཕགས་པས་མཉམ་བཞག་དུ་གང་ཟག་གི་བདག་མེད་རྟོགས་པའི་རྟོགས་རིགས་བདེན་མེད་དུ་མི་དམིགས་པའི་ཚུལ་གྱིས་ཤེས་པར་བྱེད་དེ། རྣམ་པ་མི་དམིགས་སྒོ་ནས་ནི། །ཞེས་གསུངས་པའི་ཕྱིར་རོ། །གསུམ་པ་ལ། དགག་བཞག་གཉིས། དང་པོ་ལ། ཁ་ཅིག བྱང་སེམས་འཕགས་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་རྟོགས་རིགས། ཉན་ཐོས་ཀྱི་ལམ་ཤེས་པའི་ལམ་ཤེས་ཡིན་གྱི། བདེན་མེད་ཀྱི་རྣམ་པ་ཅན་མ་ཡིན་ཏེ། སློབ་ལམ་དུ་བདེན་གཉིས་ཅིག་ཆར་དུ་རྟོགས་པ་མེད་པའི་ཕྱིར། རྣམ་པ་མི་དམིགས་སྒོ་ནས་ནི། །ཞེས་གསུངས་པ་ཡང༌། བདག་མེད་རྟོགས་པའི་ཤེས་རབ་ཀྱི་ས་ཟིན་པ་ཙམ་ལ་དགོངས་པ་མིན། ཟེར། མི་འཐད་དེ། བྱང་སེམས་འཕགས་པའི་རྒྱུད་ཀྱི་གང་ཟག་གི་བདག་མེད་མངོན་སུམ་དུ་རྟོགས་ ༼༨༠༽ པའི་མཁྱེན་པ་ཆོས་ཅན། ཁྱོད་ལམ་ཤེས་མ་ཡིན་པར་ཐལ། ཁྱོད་ཀྱི་ལམ་བདེན་མེད་དུ་མ་རྟོགས་པའི་ཕྱིར། མ་ཁྱབ་ན། ཉན་ཐོས་ཀྱི་ལམ་དང༌། ལམ་ཤེས་ཀྱི་གཞི་མཐུན་ཡོད་པར་འགྱུར། ཡང་དེ་ཆོས་ཅན། སྲིད་ཞི་ལ་མི་གནས་པའི་གཞི་ཤེས་སུ་ཐལ། ལམ་ཤེས་ཡིན་པའི་ཕྱིར། འདོད་ན། དུས་གསུམ་བདེན་མེད་དུ་རྟོགས་པར་ཐལ། འདོད་པ་དེའི་ཕྱིར། ཁྱབ་སྟེ། དུས་རྣམས་མཉམ་པ་ཉིད་ཤེས་ཕྱིར། །ཤེས་རབ་ཕ་རོལ་ཕྱིན་པར་འདོད། །ཅེས་སོ། །རང་ལུགས་ནི། གདུལ་བྱ་ཉན་ཐོས་ཀྱི་རིགས་ཅན་རྗེས་སུ་བཟུང་བའི་ཕྱིར་དུ། ཉན་ཐོས་ཀྱི་ལམ་གྱི་ཚུལ་ཇི་ལྟ་བ་བཞིན་དུ་རྟོགས་ནས། རྟོགས་རིགས་ཀྱི་ཡོན་ཏན་ཡར་ལྡན་དུ་སྐྱེད་པ་ལ་མཁས་པའི་ཐེག་ཆེན་འཕགས་པའི་མཁྱེན་པ། དེའི་མཚན་གཞི། ཐེག་ཆེན་གྱི་འཕགས་ལམ་མཐའ་དག་གོ །བཞི་པ་ལ། དགག་བཞག་གཉིས། དང་པོ་ལ་ལོ་ཆེན་ན་རེ། འདིར་ ༼༨༡༽ ཤེས་བྱ་ཉན་ཐོས་ཀྱི་ལམ་དངོས་སུ་བསྟན། ཡུལ་ཅན་ལམ་ཤེས་ཤུགས་ལ་བསྟན་ཅིང༌། བསྟན་བྱའི་གཙོ་བོ་ནི་ཡུལ་ཅན་ལམ་ཤེས་ཡིན་གསུང་ངོ༌། །དེ་མི་འཐད་དེ། འདིར་དངོས་སུ་བསྟན་པའི་ཤེས་བྱ་ཉན་ཐོས་ཀྱི་ལམ་དེ་ཉན་ཐོས་རང་རྒྱུད་པའི་ལམ་ལ་བྱེད་དམ།

ཐེག་ཆེན་འཕགས་པའི་རྒྱུད་ཀྱི་ཤེས་བྱ་ཉན་ཐོས་ཀྱི་ལམ་ལ་བྱེད། དང་པོ་ལྟར་ན། རྣམ་པ་མི་དམིགས་སྒོ་ནས་ནི། །ཞེས་པ་ནས། འདིའི་ཐད་ཀྱི་མདོར། རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་ཡིད་ལ་བྱེད་པས་ཞེས་སྦྱོར་བ་ཉམས་ལེན་རྣམ་མཁྱེན་ཡིད་བྱེད་དང་ལྡན་པའི་ལམ་གསུངས་པ་མི་འཐད་པར་ཐལ་ལོ། །གཉིས་པ་ལྟར་ན། ལམ་ཤེས་དངོས་སུ་བསྟན་པ་དང་འགལ། འདྲེ་ཨར་ན་རེ། འདིར་ཡུལ་ཅན་ལམ་ཤེས་དངོས་སུ་བསྟན་ནས། ཤེས་བྱ་ཉན་ཐོས་ཀྱི་ལམ་ཤུགས་ལ་བསྟན་ཞེས་གསུངས་པ་མི་འཐད་དེ། འདིར་བྱང་འཕགས་ ༼༨༢༽ ཀྱི་རྒྱུད་ཀྱི་གང་ཟག་གི་བདག་མེད་མངོན་སུམ་དུ་རྟོགས་པའི་རྟོགས་རིགས་དངོས་སུ་བསྟན་ནམ་མ་བསྟན། དང་པོ་ལྟར་ན། འདིར་ཤེས་བྱ་ཉན་ཐོས་ཀྱི་ལམ་དངོས་སུ་མ་བསྟན་པ་དང་འགལ། གཉིས་པ་ལྟར་ན། ཉན་ཐོས་ཀྱི་ལམ་ཤེས་པའི་ལམ་ཤེས་དངོས་སུ་བསྟན་པ་དང་འགལ། གཉིས་པ། རང་ལུགས་ལ། འདིར་བསྟན་གྱི་མདོ་བསྟན་བཅོས་གཉིས་ཀ་ལས། ལམ་གཉིས་ཀ་དངོས་སུ་བསྟན་ཏེ། བདེན་བཞི་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པའི་རྟོགས་རིགས་དང༌། ལམ་དེ་ཉིད་བདེན་མེད་དུ་མངོན་སུམ་དུ་རྟོགས་པའི་ལམ་གཉིས་དངོས་སུ་བསྟན་པའི་ཕྱིར། དེ་ཡང༌། ལམ་ཤེས་ཉིད་ཀྱི་ཚུལ་ལ་ནི། །འཕགས་པའི་བདེན་པ་བཞི་དག་གི །ཉན་ཐོས་ལམ་འདི་ཞེས་པ་རྩ་འགྲེལ་གྱིས། ཤེས་བྱ་ཉན་ཐོས་ཀྱི་ལམ་དངོས་སུ་བསྟན། རྣམ་པ་མི་དམིགས་སྒོ་ནས་ནི། །ཉན་ཐོས་ལམ་འདི་ཤེས་པར་བྱ། །ཞེས་པས། རྣམ་པ་མི་དམིགས་ ༼༨༣༽ སྒོ་ནས་ཞེས་སོགས་ཀྱིས། །ཡུལ་ཅན་ལམ་ཤེས་དངོས་སུ་བསྟན། །མདོ་ལས། རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་སེམས་བསྐྱེད་པས་དེ་མི་དམིགས་པའི་ཚུལ་གྱིས། གཟུགས་ནི་མི་རྟག་པར་ཡིད་ལ་བྱའོ། །ཞེས་པ་ནས། དགེ་བའི་རྩ་བ་ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོ་བར་བྱའོ། །ཞེས་གསུངས་པའི་ཕྱིར། སྦྱོར་བ་རྣམ་མཁྱེན་ཡིད་བྱེད། དངོས་གཞི་མི་དམིགས་པ། རྗེས་དགེ་རྩ་རྫོགས་པའི་བྱང་ཆུབ་ཏུ་བསྔོ་བ་སྟེ།

ཁྱད་ཆོས་གསུམ་ལྡན་དུ་གསུངས་པ་ནི། ཡུལ་ཅན་ལམ་ཤེས་དངོས་སུ་བསྟན་པ་ཡིན་ལ། མི་རྟག་པ་དང༌། སྡུག་བསྔལ་བ་དང༌། ཞེས་སོགས་གསུངས་པ་ནི། ཤེས་བྱ་ཉན་ཐོས་ཀྱི་ལམ་དངོས་སུ་བསྟན། ཤེས་བྱ་ཉན་ཐོས་ཀྱི་ལམ་ལ་ཡང༌། ཉན་ཐོས་དང་བྱང་སེམས་ཀྱི་རྒྱུད་ལ་ཡོད་པ་གཉིས་ལས། དང་པོ་ཤུགས་ལ་བསྟན་ཅིང༌། ཕྱི་མ་དངོས་སུ་བསྟན་པ་ཡིན་ནོ། །གཉིས་པ་ནི། རང་ཐེག་པ་ཆེན་པོའི་མཐོང་ལམ་ཆོས་ ༼༨༤༽ ཅན། ཉན་ཐོས་ཀྱི་ལམ་ཤེས་པའི་ལམ་ཤེས་ཡིན་ཏེ། གདུལ་བྱ་ཉན་ཐོས་ཀྱི་རིགས་ཅན་རྗེས་སུ་བཟུང་བའི་ཕྱིར་དུ། ཉན་ཐོས་ལམ་གྱི་དམིགས་རྣམ་གྱི་ཚུལ་ཇི་ལྟ་བ་བཞིན་དུ་རྟོགས་ནས། རྟོགས་རིགས་ཀྱི་ཡོན་ཏན་ཡར་ལྡན་དུ་སྐྱེད་པ་ལ་མཁས་པའི་ཐེག་ཆེན་འཕགས་པའི་མཁྱེན་པ་ཡིན་པའི་ཕྱིར། གཉིས་པ་ལ། རང་རྒྱལ་ལམ་གྱི་ཁྱད་ཆོས་དང༌། ཁྱད་གཞི་རང་རྒྱལ་གྱི་ལམ་ཇི་ལྟར་ཤེས་ཚུལ་གཉིས། དང་པོ་ནི་རང་བྱུང་བདག་ཉིད་རྟོགས་པའི་ཕྱིར། ཅེས་སྐབས་སུ། གཉིས་ཀྱི་དང་པོ། རང་རྒྱལ་ལ། རྟེན་གྱི་གང་ཟག བགྲོད་བྱེད་ཀྱི་ལམ། དེ་དག་གི་ཁྱད་ཆོས་བཤད་པ་དང་གསུམ། དང་པོ་ལ། མཚན་གཞི། མཚན་ཉིད། དབྱེ་བ་དང་གསུམ། དང་པོ་ལ་དགག་བཞག་གཉིས། དང་པོ་ནི། མཁན་ཆེན་པ་ལ་སོགས་པ་ན་རེ། རང་རྒྱལ་ཡིན་ན་མི་སློབ་པ་ཡིན་པས་ཁྱབ་སྟེ། ལུང་རིགས་གཉིས་ཀྱིས་གྲུབ་པའི་ཕྱིར། དང་པོ་ཡིན་ཏེ། ༼༨༥༽ ཤེར་ཕྱིན་གྱི་མདོ་ལས། རྒྱུན་དུ་ཞུགས་པ་དང༌། ལན་ཅིག་ཕྱིར་འོང་བ་དང༌། ཕྱིར་མི་འོང་བ་དང༌། དགྲ་བཅོམ་པ་དང༌། རང་བྱང་ཆུབ་དང༌། ཞེས་ཉན་ཐོས་ལ་འབྲས་བུ་བཞིར་དབྱེ་བ་བཤད་ནས། རང་རྒྱལ་ལ་དབྱེ་བ་མ་མཛད་པའི་ཕྱིར་དང༌། བཟང་སྤྱོད་ལས། ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། །རང་རྒྱལ་རྣམས་དང་སློབ་དང༌། ཞེས་ཉན་ཐོས་ལ་སློབ་དང་མི་སློབ་གཉིས་སུ་བཤད། རང་རྒྱལ་ལ་དེ་ལྟར་མ་བཤད་པའི་ཕྱིར་དང༌། རིགས་གཏེར་ལས། འཕགས་པ་གསུམ་གྱི་མངོན་སུམ་གསུམ། །སློབ་དང་མི་སློབ་སྒོ་ནས་ལྔ། །དེ་དག་སྣང་བཅས་སྣང་མེད་ཀྱི། །དབྱེ་བ་གཉིས་གཉིས་རྣམ་པ་བཅུ། །ཞེས་ཉན་ཐོས་ལ་སློབ་དང་མི་སློབ་ཀྱི་རྣལ་འབྱོར་གཉིས།

དེ་བཞིན་ཐེག་ཆེན་ལའང་གཉིས་བཤད། རང་རྒྱལ་ལ་དེ་ལྟར་མ་བཤད་པའི་ཕྱིར། གཉིས་པ་ཡིན་ཏེ། བསེ་རུ་ལྟ་བུའི་རང་རྒྱལ་ཡིན་ན། མི་སློབ་པ་ཡིན་དགོས་པ་གང་ཞིག རྒྱུ་མཚན་དེ་ཆོས་སྤྱོད་ལ་ཡང་མཚུངས་པའི་ཕྱིར། དང་པོ་དེར་ཐལ། དེ་ཡིན་ ༼༨༦༽ ན། བསྐལ་པ་བརྒྱར་ཚོགས་གཉིས་བསགས་པ་སྔོན་དུ་འགྲོ་དགོས་པའི་ཕྱིར་ཏེ། མཛོད་ལས། བསེ་རུ་བསྐལ་པ་བརྒྱ་ཡི་རྒྱུས། །ཞེས་སོགས་གསུངས་པའི་ཕྱིར། མ་ཁྱབ་ན། དེ་གྲངས་མེད་གསུམ་ལ་སངས་རྒྱས། །ཞེས་པ་ངེས། སངས་རྒྱས་ཡིན་ན་བསྐལ་པ་གྲངས་མེད་གསུམ་དུ་ཚོགས་གཉིས་བསགས་པ་སྔོན་དུ་སོང་བས་ཁྱབ་པ་མ་བསྟན་པར་ཐལ་ལོ། །གཞན་ཡང་དེ་ཡིན་དགོས་ཏེ། རང་སངས་རྒྱས་ཡིན་ན། རང་བྱུང་གི་བསྙེན་པ་རྫོགས་པས་ཁྱབ་པའི་ཕྱིར་ཏེ། མེ་ཏོག་ཕྲེང་རྒྱུད་ལས། ཇི་ལྟར་གནས་པ་མཁྱེན་པ་ན། །འདྲེན་པ་རང་རྒྱལ་རང་བྱུང་གིའོ། །ཞེས་གསུངས་པའི་ཕྱིར། གཞན་དུ་ན། རང་རྒྱལ་གྱི་ལམ་ལ་གནས་པའི་གང་ཟག་ཡིན་ན་རང་རྒྱལ་ཡིན་པས་ཁྱབ་པར་ཐལ་བ་དང༌། རང་རྒྱལ་གྱི་རིགས་ཅན་ཡིན་ན་རང་རྒྱལ་ཡིན་པས་ཁྱབ་པར་ཐལ། འདོད་ན། བྱང་སེམས་ཚོགས་ལམ་པ་ཆོས་ཅན། སངས་རྒྱས་སུ་ཐལ། དེའི་ལམ་ལ་གནས་པའི་གང་ཟག་ཡིན་པའི་ཕྱིར་དང༌། དེའི་རིགས་ཅན་ཡིན་པའི་ 

༼༨༧༽ ཕྱིར། ཁྱབ་པ་ཁས། ཟེར། དེ་ལ་དམ་བཅའ་མི་འཐད་པ་དང༌། སྒྲུབ་བྱེད་མི་འཐད་པ་གཉིས། དང་པོ་ནི། རང་དོན་དུ་ཐེག་དམན་གྱི་མྱང་འདས་དོན་དུ་གཉེར་བའི་རང་རྒྱལ་མེད་པར་ཐལ། དམ་བཅའ་དེའི་ཕྱིར། འདོད་ན། རང་སངས་རྒྱས་ཀྱང་སྟེ་མྱ་ངན་ལས་འདས་པར་འདོད་པ་རྣམས་ཞེས་པ་དང་དངོས་སུ་འགལ། བསེ་རུ་དང་ནི་ཉི་ཤུའོ། །ཞེས་པའི་སྐབས་ནས་བསྟན་པའི་མཚོན་བྱ་དོན་གྱི་དགེ་འདུན་དཀོན་མཆོག་དེ། ཐེག་ཆེན་མི་སློབ་པའི་དགེ་འདུན་དཀོན་མཆོག་དུ་ཐལ། དེའི་སྐབས་ནས་བསྟན་པའི་མཚོན་བྱེད་དཔེའི་རང་སངས་རྒྱས་དེ་མི་སློབ་པ་ཁོ་ན་ཡིན་པའི་ཕྱིར། འདོད་ན། དེ་སངས་རྒྱས་དཀོན་མཆོག་ཏུ་ཐལ། འདོད་པ་དེའི་ཕྱིར། འདོད་ན། དགེ་འདུན་ལ་སངས་རྒྱས་དཀོན་མཆོག་གི་ཁོངས་སུ་གཏོགས་པ་ཉིད་ཀྱིས་དགྲ་བཅོམ་པ་མ་གཏོགས་པ། ཞེས་པ་དངོས་སུ་འགལ། དབང་པོ་རྟུལ་དང་རྣོན་པོ་དག །ཅེས་སོགས་ཀྱི་སྐབས་སུ། དགྲ་བཅོམ་འབྲས་གནས་ཀྱི་མིང་ཅན་གྱི་ ༼༨༨༽ དགེ་འདུན་དཀོན་མཆོག་དངོས་སུ་བསྟན་རིགས་པར་ཐལ། དེ་རང་ངོས་བསྟན་གྱི་མཚོན་བྱ་དོན་གྱི་དགེ་འདུན་དཀོན་མཆོག་དང༌། མི་སློབ་པའི་གཞི་མཐུན་ཡོད་པའི་ཕྱིར། སྲིད་པ་ཐ་མལ་པའི་དུས་སུ་སློབ་དཔོན་གཞན་གྱི་གདམས་ངག་བསྟན་པ་ལ་མི་ལྟོས་པར་རང་རྒྱལ་གྱི་བྱང་ཆུབ་མངོན་དུ་བྱེད་ངེས་ཀྱི་རང་སངས་རྒྱས་མེད་པར་ཐལ། དམ་བཅའ་དེའི་ཕྱིར། འདོད་ན། རང་བྱུང་བདག་ཉིད་རྟོགས་པའི་ཕྱིར། །གཞན་གྱིས་བསྟན་ཡང་མི་དགོས་ལ། །ཞེས་དང༌། འགྲེལ་པར། རང་སངས་རྒྱས་རྣམས་ནི་སྔོན་ཐོས་པ་ལ་སོགས་པ་མངོན་པར་འདུ་བྱས་ནས་གཞན་གྱིས་བསྟན་པ་ལ་མི་ལྟོས་པར་བདག་ཉིད་ཀྱིས་རང་གི་བྱང་ཆུབ་མངོན་པར་རྟོགས་པར་འགྱུར་ཏེ། ཞེས་པ་དང་དངོས་སུ་འགལ། རང་རྒྱལ་གྱི་རིགས་མ་གནས་པའི་སྒོ་ནས། རྣམ་གྲོལ་དོན་གཉེར་གྱི་ཐེག་འབྲིང་གི་གང་ཟག་མེད་པར་ཐལ། དམ་བཅའ་དེའི་ཕྱིར། འདོད་ན། ཀུན་བཏུས་ལས། རང་སངས་རྒྱས་ཀྱི་ཐེག་པ་པ་གང་ཞེ་ན། རང་སངས་རྒྱས་ཀྱི་ཆོས་ཉིད་ངེས་པའམ་མ་ངེས་པ་ལ་གནས་པ་དང༌།

རང་བཞིན་གྱི་ ༼༨༩༽ དབང་པོ་འབྲིང་པོ་དང༌། བདག་རྣམ་པར་ཐར་པའི་ཕྱིར་སྨོན་ལམ་བཏབ་པ་དང༌། ཞེས་པ་དང་དངོས་སུ་འགལ། གཉིས་པ་ནི། ལུང་གི་སྒྲུབ་བྱེད་དང་པོ་ལ། རང་སངས་རྒྱས་ཀྱི་སློབ་ལམ་ཡང་མེད་པར་ཐལ། ཤེར་ཕྱིན་གྱི་མདོ་ལས། རིགས་དང༌། བརྒྱད་པ་དང༌། མཐོང་བ་དང༌། བསླབ་པ་དང༌། འདོད་ཆགས་དང་བྲལ་བ་དང༌། བྱས་པ་རྟོགས་པ་དང༌། ཉན་ཐོས་ཀྱི་ས་དང༌། རང་སངས་རྒྱས་ཀྱི་ས་དང༌། ཞེས་ཉན་ཐོས་ལ་ས་བདུན་བཤད་ནས། རང་རྒྱལ་ལ་བྱ་བ་མ་མཛད་པའི་ཕྱིར། གཉིས་པ་ལ། རང་རྒྱལ་ལ་དགེ་འདུན་དཀོན་མཆོག་ཡང་མེད་པར་ཐལ། མདོའི་གླེང་གཞིར། འཁོར་ཕུན་སུམ་ཚོགས་པ་འཆད་པའི་སྐབས་སུ། ཉན་ཐོས་དང༌། ཐེག་ཆེན་གྱི་དགེ་འདུན་དཀོན་མཆོག་བཤད་ནས་རང་རྒྱལ་གྱི་དགེ་འདུན་མ་བཤད་པའི་ཕྱིར། གསུམ་པ་ལ། དེ་དག་སྣང་བཅས་སྣང་མེད་ཀྱི། །ཞེས་པའི་གཞུང་དེས། འཕགས་རྒྱུད་ཀྱི་མཉམ་བཞག་ཡེ་ཤེས་ཡིན་ན། ཀུན་རྫོབ་དངོས་ཡུལ་དུ་མི་བྱེད་པའི་སྣང་མེད་རྣལ་ ༼༩༠༽ འབྱོར་མངོན་སུམ་ཡིན་པས་ཁྱབ་པར་བསྟན་པར་ཐལ། སློབ་དང་མི་སློབ་སྒོ་ནས་ལྔ། །ཞེས་པའི་གཞུང་དེས་རང་རྒྱལ་ཡིན་ན། མི་སློབ་པ་ཡིན་པས་ཁྱབ་པར་བསྟན་པའི་ཕྱིར། འདོད་ན། དེའི་ཁྱབ་པ་ཡོད་པར་ཐལ། འདོད་པ་གང་ཞིག གཞུང་འདི་བསྟན་དོན་ཚད་མས་གྲུབ་པའི་གཞུང་ཡིན་པའི་ཕྱིར། རིགས་པའི་སྒྲུབ་བྱེད་དང་པོ་ལ། །དེ་གྲངས་མེད་གསུམ་ལ་སངས་རྒྱས། །ཞེས་པ་དེས་སངས་རྒྱས་ཡིན་ན། བསྐལ་པ་གྲངས་མེད་གསུམ་གྱིས་ཚོགས་གཉིས་བསགས་པ་སྔོན་དུ་སོང་བས་ཁྱབ་པ་མ་བསྟན་པར་ཐལ། མྱུར་བར་སྲིད་པ་གསུམ་གྱི་མཐར། །ཞེས་པ་དེས། བརྩོན་འགྲུས་འབར་བ་དང་ལྡན་པའི་ཉན་ཐོས་ཡིན་ན། ཚེ་གསུམ་དུ་ཚོགས་གཉིས་བསགས་པ་སྔོན་དུ་སོང་བས་ཁྱབ་པ་མ་བསྟན་པའི་ཕྱིར། ཁྱབ་པ་ཁས། གཉིས་པ་ལ། མཐོང་ལམ་པ་ཡིན་ན་ཡེ་ཤེས་ཁོང་དུ་ཆུད་པའི་བསྙེན་པར་རྫོགས་པས་ཁྱབ་པར་ཐལ། རང་རྒྱལ་ཡིན་ན། རང་བྱུང་གི་བསྙེན་པར་རྫོགས་པས་ཁྱབ་པའི་ཕྱིར། ཁ་ཅིག དབུ་མ་

༼༩༡༽ པའི་སྐབས་སུ། ཚོགས་ན་སྤྱོད་པའི་རང་སངས་རྒྱས་ཁས་མི་ལེན་ཏེ། དེ་ལ་བསེ་རུ་ལྟ་བུས་ཁྱབ་པའི་ཕྱིར་ཏེ། རྒྱན་འདིར་བསེ་རུ་ལྟ་བུའི་རང་སངས་རྒྱས་ཁོ་ན་གསུངས་ཀྱི། ཚོགས་ན་སྤྱོད་པའི་རང་སངས་རྒྱས་མ་གསུངས་པའི་ཕྱིར། ཉན་ཐོས་ཀྱི་རྟོགས་པ་སྔོན་དུ་སོང་བའི་རང་རྒྱལ་མ་གྲུབ་པ་དང༌། གྲོགས་གཞན་དང་ལྷན་ཅིག་གནས་པའི་སྒོ་ནས་བྱང་ཆུབ་བགྲོད་པའི་རང་རྒྱལ་གཞི་མ་གྲུབ་པར་འགྱུར་རོ། །གཉིས་པ་རང་ལུགས་ནི། རང་རྒྱལ་སློབ་པ་ཡོད་དེ། སྔར་བཤད་པའི་ལུང་རིགས་རྣམས་ཀྱིས་གྲུབ་པ་དང༌། ཊཱི་ཀ་ལས། སྲིད་པ་ཐ་མ་པའི་དུས་སུ། བྱང་ཆུབ་བགྲོད་པའི་རང་རྒྱལ་བཤད་པ་དང༌། གཉིས་པ་ལ། རྨི་ལམ་དང་ཞེས་སོགས་ཀྱི་སྐབས་ཀྱི་རང་རྒྱལ་སྒོམ་ལམ་པ་ཡོད་པར་གསུངས་པའི་ཕྱིར། གཉིས་པ་ལ། ཁ་ཅིག རིགས་ཅན་གསུམ་གྱི་ནང་ནས་རང་བཞིན་གྱི་དབང་པོ་འབྲིང་པོའི་གང་ཟག་དང༌། བཟུང་བ་ཆོས་ཀྱི་བདག་མེད་རྟོགས་པའི་ཐེག་དམན་གྱི་གང་ཟག་ཟེར་ན། དང་པོ་ལ། རང་རྒྱལ་ ༼༩༢༽ དགྲ་བཅོམ་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། རིགས་ཅན་གསུམ་གྱི་ནང་ཚན་དུ་ཐལ། འདོད་པ་གང་ཞིག རིགས་ཅན་གཞན་གཉིས་གང་རུང་མ་ཡིན་པའི་ཕྱིར། གཉིས་པ་ལ། ཐེག་དམན་མཐོང་ལམ་པའི་སྐྱོན་བརྗོད་པ་ཡང་ཡོད། རང་ལུགས་ནི། བཟུང་བ་ཆོས་ཀྱི་བདག་མེད་རྟོགས་པས་རབ་ཏུ་ཕྱེ་བའི་ཐེག་འབྲིང་གི་གང་ཟག གསུམ་པ་ལ། ལམ་གྱི་སྒོ་ནས་དང༌། མཚན་གཞིའི་སྒོ་ནས་དབྱེ་བ་གཉིས། དང་པོ་ལ། རང་རྒྱལ་ཚོགས་ལམ་པ་སོགས་ལྔ། གཉིས་པ་ལ་བསེ་རུ་ལྟ་བུ་དང༌། ཚོགས་ན་སྤྱོད་པའི་རང་རྒྱལ་གཉིས། འདི་དག་ལ་ཁྱད་ཆོས་སྤྱིར་བཤད། མཚན་ཉིད་བསྡུས་ཏེ་བསྟན། འཕྲོས་དོན་དོགས་གཅོད་དང་གསུམ། དང་པོ་ནི། རིགས་དང༌། དབང་པོ་དང༌། གྲོགས་དང༌། ལམ་བགྲོད་ཚུལ་གྱི་ཁྱད་པར་བཞི་ཡོད། དང་པོ་བསེ་རུ་ལྟ་བུ་ནི། ཐོག་མ་ཉིད་ནས་རང་རྒྱལ་ཉིད་དུ་རིགས་ངེས་པའི་རིགས་ཅན་ཡིན་ལ། གཅིག་ཤོས་ནི་དེ་ལས་གཞན་ ༼༩༣༽ པ། གཉིས་པ་ནི།

བསེ་རུ་ལྟ་བུ་དབང་རྣོན། ཚོགས་སྤྱོད་དབང་རྟུལ་ལྟ་བུའོ། །གསུམ་པ་ནི། བསེ་རུ་ལྟ་བུ་རང་ཉིད་གཅིག་པུར་གནས་ཏེ། གཙོ་བོར་འཕགས་ལམ་བགྲོད། ཚོགས་སྤྱོད་ནི། གྲོགས་གཞན་དང་ལྷན་ཅིག་གནས་པའི་སྒོ་ནས་གཙོ་བོར་འཕགས་ལམ་བགྲོད། བཞི་པ་ནི། བསེ་རུ་ལྟ་བུའི་རིགས་ངེས་པ་དང༌། དབང་པོ་རྣོ་བའི་སྟོབས་ཀྱིས་རང་རྒྱལ་གྱི་འཕགས་ལམ་མྱུར་དུ་བགྲོད་ནུས་ལ། ཚོགས་སྤྱོད་དེ་ལས་གཞན་པའོ། །གཉིས་པ་ནི། ཚོགས་སྤྱོད་ལས་དབང་པོ་རྣོ་བའི་རང་རྒྱལ་གང་ཞིག དང་པོ་ཉིད་ནས་རང་རྒྱལ་དུ་རིགས་ངེས་པ་སྔོན་དུ་སོང་བའི་སྒོ་ནས་གྲོགས་གཞན་ལ་ལྟོས་མེད་དུ་རང་རྒྱལ་གྱི་བྱང་ཆུབ་མངོན་དུ་བྱེད་ནུས། དང་པོའི་མཚན་ཉིད། བསེ་རུ་ལྟ་བུ་ལས་དབང་པོ་རྟུལ་བའི་རང་རྒྱལ་གང་ཞིག གྲོགས་གཞན་དང་ལྷན་ཅིག་གནས་པའི་སྒོ་ནས་རང་རྒྱལ་གྱི་བྱང་ཆུབ་བགྲོད་པ་དང༌། བགྲོད་ཟིན་པ་གང་རུང་གི་རིགས་གནས། གཉིས་པའི་མཚན་ཉིད་ཡིན། དབྱེ་ན། ཉན་ཐོས་ཀྱི་ ༼༩༤༽ སྔོན་དུ་མ་སོང་བའི་ཚོགས་སྤྱོད་དང༌། སོང་བའི་དེ་གཉིས། དེ་ལ་ཡང༌། ཉན་ཐོས་སོ་སྐྱེ་ཙམ་སྔོན་དུ་སོང་བའི་ཚོགས་སྤྱོད་དང༌། འཕགས་པ་སྔོན་སོང་གི་དེ་གཉིས། གསུམ་པ་ལ། ཉན་ཐོས་རང་རྒྱལ་ཀྱི་ལམ་དུ་འཇུག་ཚུལ་ལ། གང་ཟག་གར་འཇུག་པ་དང༌། ལམ་གང་ནས་འཇུག་པ་གཉིས། དང་པོ་ལ། བྱེ་བྲག་ཏུ་སྨྲ་བའི། སེམས་ཙམ་པའི། དབུ་མ་པའི་ལུགས་དང་གསུམ། དང་པོ་ནི། ཉན་ཐོས་ཀྱི་སྦྱོར་ལམ་རྩེ་མོ་ཐོབ་ནས་ཐེག་ཆེན་གྱི་ལམ་དུ་འཇུག་པ་ཡོད་ཅིང༌། བཟོད་པ་ཐོབ་ནས་མེད་དེ། ཐེག་ཆེན་གྱི་གང་ཟག་ནི་གཞན་དོན་དུ་ཚོགས་རྫོགས་པའི་ཕྱིར་དུ་ངན་སོང་དུ་སྐྱེ་བ་ལེན་དགོས་ལ། བཟོད་པ་ཐོབ་ནས་ངན་སོང་དུ་སྐྱེ་བ་ལེན་པ་མི་སྲིད་པའི་ཕྱིར་ཏེ། མཛོད་ལས། བཟོད་ཐོབ་ངན་སོང་མི་འགྲོའོ། །ཞེས་སོ། །བཟོད་པ་ཐོབ་པའི་ཉན་ཐོས་རང་རྒྱལ་གྱི་ལམ་དུ་འཇུག་པར་བཞེད། མཛོད་ལས། གཉིས་སློབ་རིགས་ལས་བཟློག་ནས་ནི། །སངས་རྒྱས་སུ་འགྱུར་གཞན་གསུམ་ཡང༌། །ཞེས་སོ། །

༼༩༥༽ བཟོད་པ་འབྲིང་ཐོབ་པ་མན་ཆད་འཇུག་པ་ཡོད་ཀྱི། བཟོད་ཆེན་ཐོབ་ནས་འཇུག་པ་མེད་དེ། བཟོད་ཆེན་གྱི་འཇུག་ཐོགས་དེ་མ་ཐག་དུ་ཆོས་མཆོག ཆོས་མཆོག་གི་དེ་མ་ཐག་ཏུ་འཕགས་ལམ་བསྐྱེད་ནུས་པ་གང་ཞིག འཕགས་ལམ་ཐོབ་ནས་ལམ་གཞན་དུ་མི་འཇུག་པ་གྲུབ་མཐའ་ཡིན་པའི་ཕྱིར། དང་པོ་ཡིན་ཏེ། བཟོད་ཆེན་དང༌། ཆོས་མཆོག་སྐད་ཅིག་མ་རེ་རེར་ངེས་པའི་ཕྱིར། མཛོད་ལས། ཆེན་པོ་འདོད་རྟོགས་སྡུག་བསྔལ་ཡུལ། །དེ་ནི་སྐད་ཅིག་གཅིག་དེ་བཞིན། །ཆོས་མཆོག་ཐམས་ཅད་ཕུང་པོ་ལྔ། །ཞེས་སོ། །གཉིས་པ་ནི། རྒྱུན་ཞུགས་དང་ཕྱིར་འོང་ཐོབ་པ་རང་རྒྱལ་ལམ་དུ་འཇུག་པ་ཡོད་ཅིང༌། ཕྱིར་མི་འོང་ཐོབ་ནས་དེར་འཇུག་པ་མེད་དེ། རང་རྒྱལ་སློབ་པས་བསྐལ་པ་བརྒྱར་ཚོགས་བསགས་པ་སྔོན་དུ་བཏང་སྟེ། སྐྱེ་བ་ཕྱི་མ་སྨོན་ལམ་གྱི་དབང་གིས་འདོད་ཁམས་སུ་སྐྱེ་སྟེ། བྱང་ཆུབ་མངོན་དུ་བྱེད་པར་བཤད་ཅིང༌། ཕྱིར་མི་འོང་ཐོབ་ནས་འདོད་པ་ལས་ཉོན་གྱི་དབང་གིས་སྐྱེ་ ༼༩༦༽ བ་ལེན་པ་མེད་པའི་ཕྱིར། གསུམ་པ་ནི། ཕྱིར་མི་འོང་ཐོབ་ནས་ཀྱང་རང་རྒྱལ་ལམ་དུ་འཇུག་པ་ཡོད་དེ། འདོད་ཉོན་དགུ་པ་སྤངས་པའི་མ་ངེས་པའི་རིགས་ཅན་གྱི་ཉན་ཐོས་སྒོམ་ལམ་པ་རང་རྒྱལ་དགེ་བའི་བཤེས་གཉེན་དང་ཕྲད་པའི་དབང་གིས་བཟུང་བ་ཆོས་ཀྱི་བདག་མེད་ལ་ཐོས་བསམ་བྱེད་སྲིད་པའི་ཕྱིར། གཉིས་པ་ལ། དངོས་སྨྲ་བའི་ལུགས་དང༌། དབུ་མ་པའི་ལུགས་གཉིས། དང་པོ་ནི། ཉན་ཐོས་རང་རྒྱལ་གྱི་ལམ་དུ་འཇུག་པའི་ཚེ། སྔར་བགྲོད་ཟིན་པའི་ལམ་གྱི་ལྷག་མ་ནས་འཇུག་པ་ཡིན་གྱི། སྔར་བགྲོད་ཟིན་གྱི་ལམ་མངོན་དུ་བྱེད་མི་དགོས་ཏེ། ཉན་རང་ལ་དབང་པོ་ཙམ་གྱི་ཁྱད་པར་ཡོད་ཀྱི། སྤངས་རྟོགས་ལ་བཟང་ངན་གྱི་ཁྱད་པར་མེད་པའི་ཕྱིར། དཔེར་ན། ཉན་ཐོས་ཀྱི་ཚོགས་ལམ་ཆེན་པོ་ཐོབ་པའི་གང་ཟག་དབང་པོ་སྦྱངས་བ་ལས་རང་བཞིན་གྱི་དབང་པོ་འབྲིང་པོའི་རིགས་ཅན་དུ་འགྱུར་ཏེ། སྦྱོར་ལམ་གྱི་རྟོགས་པ་མངོན་དུ་བྱས་པའི་ཚེ། ཉན་ཐོས་རང་རྒྱལ་གྱི་ལམ་དུ་ཞུགས་པའི་ཐ་སྙད་འདོགས་པ་ཡིན་ནོ། །གཉིས་པ་ལ་

༼༩༧༽ ཁ་ཅིག སེམས་ཙམ་པ་ལྟར་དུ་ཁས་ལེན་པ་མི་འཐད་དེ། དབུ་མ་པའི་ལུགས་ལ་ཉན་རང་གཉིས་ལ་སྤངས་རྟོགས་བཟང་ངན་གྱི་ཁྱད་པར་ཡོད་པའི་ཕྱིར། གཞན་དུ་ན། བཟུང་བ་ཆོས་ཀྱི་བདག་མེད་རྟོགས་པ་མཐར་ཐུག་པ་ལ་བཟུང་བ་ཆོས་ཀྱི་བདག་མེད་རྟོགས་ཟིན་སྒོམ་པ་གཅིག་སྔོན་དུ་འགྲོ་མི་དགོས་པར་ཐལ། རང་རྒྱལ་དགྲ་བཅོམ་གྱི་འབྲས་བུ་ཐོབ་པ་ལ་རང་རྒྱལ་གྱི་སློབ་ལམ་བཞི་རིམ་གྱིས་བགྲོད་མི་དགོས་པའི་ཕྱིར། གལ་ཏེ་མ་ཁྱབ་སྟེ། སྤྱིར་རང་རྒྱལ་ལ་བཟུང་བ་ཆོས་ཀྱི་བདག་མེད་རྟོགས་པ་ཡོད་ཀྱང༌། ཉན་ཐོས་ཀྱི་རྟོགས་པ་སྔོན་སོང་ལ་དེ་མེད་པའི་ཕྱིར། ཞེ་ན། སྤྱིར་ཐེག་ཆེན་ལ་འཛིན་པ་ཆོས་ཀྱི་བདག་མེད་རྟོགས་པ་དང༌། ཐེག་དམན་གྱི་རྟོགས་པ་སྔོན་སོང་ལ་དེ་རྟོགས་པ་མེད་པའི་ཁྱད་པར་འཐད་པར་ཐལ། སྒྲུབ་བྱེད་དེ་འཐད་པའི་ཕྱིར། ཤེས་བྱ་རང་རྒྱུད་ཀྱི་ལམ་ཡིན་ན། བཟུང་རྟོག་སྤོང་ནུས་ཀྱི་ཁྱད་པར་དང་ལྡན་པས་མ་ཁྱབ་པར་ཐལ། དེ་ཡིན་ན། བཟུང་བ་ཆོས་ ༼༩༨༽ ཀྱི་བདག་མེད་རྟོགས་པས་མི་ཁྱབ་པའི་ཕྱིར། འདོད་ན། བཟུང་དོན་རྟོག་པ་སྤོང་ཕྱིར་དང༌། །ཞེས་དང༌། འགྲེལ་པར། བཟུང་བ་དང་འཛིན་པའི་དོན་གྱི་རྣམ་པར་རྟོགས་པ་དག་གོ་རིམ་བཞིན་དུ་སྤངས་བ་དང་མ་སྤངས་བ་ཞེས་པ་དང༌། དངོས་སུ་འགལ་ལོ། །དེས་ན་ཉན་ཐོས་རང་རྒྱལ་གྱི་ལམ་དུ་འཇུག་པའི་ཚེ། རང་རྒྱལ་གྱི་ཚོགས་ལམ་ནས་འཇུག་དགོས་ཏེ། རང་རྒྱལ་གྱི་མི་སློབ་ལམ་དུ་བཟུང་བ་ཆོས་ཀྱི་བདག་མེད་རྟོགས་པའི་རྟོགས་པ་མཐར་ཐུག་ཐབས་ལ་བཟུང་བ་ཆོས་ཀྱི་བདག་མེད་རྟོགས་ཟིན་རྒྱུན་ལྡན་དུ་བསྒོམ་པར་བྱེད་པའི་སྒོམ་ལམ་སྔོན་དུ་འགྲོ་དགོས་པས་སོགས་པ་ཡིན་པའི་ཕྱིར། གཉིས་པ་ལ། མཚན་ཉིད་དང༌། དབྱེ་བ་གཉིས། དང་པོ་ནི། བཟུང་བ་ཆོས་ཀྱི་བདག་མེད་རྟོགས་པའི་ཐེག་པ་འབྲིང་པོའི་མངོན་རྟོགས་སོ། །དབྱེ་ན། རང་རྒྱལ་གྱི་བགྲོད་བྱེད་ཀྱི་ལམ་དང༌། བགྲོད་བྱའི་ལམ་གཉིས། དང་པོའི་མཚན་ཉིད། རང་རྒྱལ་གྱི་བྱང་ཆུབ་ཏུ་བགྲོད་པར་བྱེད་པའི་རིགས་སུ་གནས་པའི་ཐེག་འབྲིང་གི་མངོན་རྟོགས།

མཚན་གཞི་ ༼༩༩༽ རང་རྒྱལ་གྱི་སློབ་ལམ་བཞི་ལྟ་བུ། གཉིས་པའི་མཚན་ཉིད། རང་རྒྱལ་གྱི་བྱང་ཆུབ་ཏུ་བགྲོད་ཟིན་པའི་ཐེག་འབྲིང་གི་མངོན་རྟོགས། མཚན་གཞི། རང་རྒྱལ་དགྲ་བཅོམ་པའི་མངོན་རྟོགས་ལྟ་བུ། གསུམ་པ་ལ། ལམ་བགྲོད་ཚུལ་གྱི། ཚོགས་བསགས་པ་དུས་ཀྱི། འབྲས་བུ་ཡོན་ཏན་གྱི། སྡངས་རྟོགས་ཀྱི། རྟེན་གྱི། འབྲས་བུ་འཇོག་ཚུལ་གྱི་ཁྱད་པར་དང་དྲུག དང་པོ་ལ། བྱེ་བྲག་ཏུ་སྨྲ་བའི། སེམས་ཙམ་པའི། དབུ་མ་པའི་ལུགས་དང་གསུམ། དང་པོ་ལ། བསེ་རུ་ལྟ་བུ་དང༌། ཚོགས་ན་སྤྱོད་པའི་ལམ་བགྲོད་ཚུལ་གཉིས། དང་པོ་ནི། ཚོགས་ལམ་གྱི་གནས་སྐབས་སུ་བསྐལ་པ་བརྒྱར་ཚོགས་བསགས། སྲིད་པ་ཐ་མ་པའི་དུས་སུ་བསམ་གཏན་བཞི་རིམ་གྱིས་བགྲོད་དེ། བསམ་གཏན་བཞི་པའི་རབ་མཐའ་ལ་བརྟེན་ནས། དྲོད་ནས་ཟད་མི་སྐྱེ་ཤེས་པའི་བྱང་ཆུབ་ཀྱི་བར་སྟན་ཐོག་གཅིག་ལ་མངོན་དུ་བྱེད་དེ། མཛོད་ལས། སྟོན་དང་བསེ་རུ་བྱང་ཆུབ་བར། །བསམ་གཏན་ ༼༡༠༠༽ མཐའ་རྟེན་གཅིག་ལ་ཀུན། །ཞེས་གསུངས་པའི་ཕྱིར་རོ། །གཉིས་པ་ནི། གྲོགས་གཞན་དང་ལྷན་ཅིག་ཏུ་གནས་པའི་སྒོ་ནས་སྲིད་པ་ཐ་མ་པའི་དུས་སུ་སློབ་དཔོན་གཞན་གྱིས་གདམས་ངག་བསྟན་པ་ལ་མ་ལྟོས་པར་རང་བྱང་ཆུབ་མངོན་དུ་བྱེད་པའི་ཚུལ་གྱིས་བགྲོད། དེ་ཡང་སྔོན་བསམ་གཏན་ལྔ་བརྒྱ་དཀའ་ཐུབ་དྲག་པོས་གདུངས་བཞིན་པའི་གནས་སྐབས་སུ། རང་རྒྱལ་དང་འགྲོགས་པའི་སྤྲེའུ་གཅིག་གིས་སྐྱིལ་མོ་ཀྲུང་འཆའ་བ་སོགས་ཏིང་ངེ་འཛིན་ལ་མཉམ་པར་འཇོག་པའི་སྤྱོད་ལམ་བསྟན་པ་ན། དེ་རྣམས་ཀྱིས་ཀྱང་དེའི་སྤྱོད་ལམ་དང་མཐུན་པར་བསྒོམས་པས་རང་བྱུང་ཐོབ་པར་གྱུར་ཏོ། །ཞེས་སྔོན་གྱི་གཏམ་རྒྱུད་ལ་བཤད། དེ་དག་ནི་ཉི་འོག་པའི་ལུགས་ཡིན་གྱི། ཁ་ཆེ་བྱེ་བྲག་སྨྲ་བས། བསེ་རུ་ལྟ་བུར་ཁོ་ནར་བཞེད། །གཉིས་པ་ལ། ལུང་དྲང་པ་དང༌། ལུང་གི་དོན་བསྡུས་ཏེ་བསྟན་པ། ལམ་བགྲོད་ཚུལ་དངོས་བཤད་པའོ། །དང་པོ་ནི། ཀུན་བཏུས་ལས། རང་སངས་རྒྱས་ཀྱི་ཐེག་པ་པ་གང་ཞེ་ན། ༼༡༠༡༽

རང་སངས་རྒྱས་ཀྱི་ཆོས་ཉིད་ངེས་པའམ། མ་ངེས་པ་ལ་གནས་པ་དང༌། རང་བཞིན་གྱིས་དབང་པོ་འབྲིང་དང༌། བདག་རྣམ་པར་ཐར་པར་བྱ་བའི་ཕྱིར་སྨོན་ལམ་བཏབ་པ་དང༌། ཡིད་བྱུང་བ་དང༌། འདོད་ཆགས་དང་བྲལ་བ་དང༌། རྣམ་པར་གྲོལ་བར་བྱ་བའི་བསམ་པ་ཅན་དང༌། བདག་ཉིད་མངོན་པར་རྫོགས་པར་བྱང་ཆུབ་པར་བྱ་བའི་བསམ་པ་ཅན་དང༌། ཉན་ཐོས་ཀྱི་སྡེ་སྣོད་ཉིད་ལ་དམིགས་ནས་ཆོས་ཀྱི་རྗེས་སུ་མཐུན་པའི་ཆོས་སྒྲུབ་པ་དང༌། ངེས་པར་འབྱེད་པའི་ཆ་དང་མཐུན་པར་སྔོན་མ་བསྐྱེད་པའམ། ངེས་པར་འབྱེད་པའི་ཆ་དང་མཐུན་པ་སྔོན་བསྐྱེད་པ། སྔོན་འབྲས་བུ་མ་ཐོབ་པའམ། སྔོན་འབྲས་བུ་ཐོབ་པའམ། གང་ཡང་རུང་སྟེ། སངས་རྒྱས་འབྱུང་བ་མེད་པར་བདག་ཉིད་ཀྱིས་ལམ་མངོན་དུ་བྱས་ནས། བསེ་རུ་ལྟ་བུར་གྱུར་ཏེ། གཅིག་པུར་གནས་པའམ། རང་རྒྱལ་ལྟ་བུར་གྱུར་ཏེ། ཚོགས་དང་སྤྱོད་པ་གང་སྡུག་བསྔལ་གྱི་མཐར་ཕྱིན་པར་ཐོབ་པའོ། །ཞེས་སོ། །གཉིས་པ་ནི། ལུང་དོན་དེ་དག་ཀྱང་བསྡུ་ན། གང་ལ་གནས་པ་རིགས་ཀྱི་ཁྱད་པར། ༼༡༠༢༽ ལམ་ཐབས་ཤེས་ཀྱི་ཁྱད་པར། དམིགས་པ་རྟེན་གྱི་ཁྱད་པར། ལམ་བགྲོད་ཚུལ་གྱི་ཁྱད་པར་དང་བཞི། དང་པོ་ནི། རང་རྒྱལ་དུ་རིགས་ངེས་པའི་བསེ་རུ་ལྟ་བུ་དང༌། མ་ངེས་པའི་ཚོགས་ན་སྤྱོད་པ་གཉིས་ཡོད་ཚུལ་ནི། རང་སངས་རྒྱས་ཀྱི་ཆོས་ཉིད་ངེས་པའམ་མ་ངེས་པ་ལ་གནས་པ་ཞེས་པས་བསྟན། གཉིས་པ་ལ། ཤེས་རབ་ཀྱི་ཁྱད་པར་ནི། རང་བཞིན་གྱི་དབང་པོ་འབྲིང་དང༌། །ཞེས་པས་བསྟན། ཐབས་ཀྱི་ཁྱད་པར་ནི། བདག་རྣམ་པར་ཐར་པའི་ཕྱིར། །ཞེས་སོགས་ཀྱིས་བསྟན། གསུམ་པ་ནི། ཉན་ཐོས་ཀྱི་ཞེས་སོགས་ཀྱིས་བསྟན། བཞི་པ་ལ། བསེ་རུ་ལྟ་བུའི་ལམ་བགྲོད་ཚུལ་དང༌། ཚོགས་ན་སྤྱོད་པའི་དེ་གཉིས། དང་པོ་ནི། ངེས་པར་འབྱེད་པའི་ཆ་དང་མཐུན་པ་སྔོན་མ་བསྐྱེད་པའམ། སངས་རྒྱས་འབྱུང་བ་མེད་པར་བདག་ཉིད་ཀྱིས་ལམ་མངོན་དུ་བྱས་ནས་བསེ་རུ་ལྟ་བུར་འགྱུར་ཏེ། གང་སྡུག་བསྔལ་གྱི་མཐར་ཕྱིན་པ་ཐོབ་པའོ། །ཞེས་པས་བསྟན།

གཉིས་པ་ནི། གཞུང་ལྷག་མ་རྣམས་ཀྱིས་བསྟན། 

༼༡༠༣༽ གསུམ་པ་ལ། བསེ་རུ་ལྟ་བུ་དང༌། ཚོགས་ན་སྤྱོད་པའི་ལམ་བགྲོད་ཚུལ་གཉིས། དང་པོ་ནི། རང་རྒྱལ་དུ་རིགས་ངེས་པའི་གང་ཟག་འགའ་ཞིག ཚོགས་ལམ་གྱི་གནས་སྐབས་སུ་སངས་རྒྱས་མཉེས་པར་བྱེད་པ་ལ་སོགས་པ་བསྐལ་པ་བརྒྱའི་བར་དུ་ཚོགས་བསགས། མཁས་པར་བྱ་བའི་དངོས་པོ་དྲུག་ལ་མཁས་པར་བྱ་སྟེ། འཆི་འཕོ་ཁར་སྨོན་ལམ་གསུམ་བཏབ་ནས་དེའི་སྐྱེ་བ་ཕྱི་མ་ལ་སྲིད་པ་ཐ་མའི་དུས་སུ་སྔོན་གྱི་སྨོན་ལམ་གྱི་དབང་གིས་སློབ་དཔོན་གྱིས་གདམས་ངག་བསྟན་པ་ལ་མི་ལྟོས་པར་འཁོར་བ་སྤངས་པའི་རྣམ་གྲོལ་ལམ་མངོན་དུ་བྱེད། དངོས་པོ་དྲུག་ནི། ཕུང་པོ་ལྔ། ཁམས་བཅོ་བརྒྱད། སྐྱེ་མཆེད་བཅུ་གཉིས། རྟེན་འབྲེལ་ཡན་ལག་བཅུ་གཉིས། ལས་རྒྱུ་འབྲས་ཀྱི་རབ་དབྱེ། འཕགས་པའི་བདེན་པ་བཞི་སྟེ། དོན་ཚན་དྲུག་གོ །སྨོན་ལམ་གསུམ་ནི། སངས་རྒྱས་དང་ཉན་ཐོས་མི་བཞུགས་པའི་འཇིག་རྟེན་གྱི་ཁམས་སུ་སྐྱེ་བར་གྱུར་ཅིག དེར་ཡང་སློབ་དཔོན་གཞན་ལ་ལྟོས་མེད་དུ་རང་ ༼༡༠༤༽ ཉིད་ཀྱིས་བྱང་ཆུབ་མངོན་དུ་བྱེད་ནུས་པར་གྱུར་ཅིག བྱང་ཆུབ་ཐོབ་ནས་ཀྱང་གདུལ་བྱ་ལ་ལུས་ཀྱི་སྒོ་ནས་སྙིང་བརྩེ་བར་བྱེད་ཀྱི། ངག་གི་སྒོ་ནས་སྙིང་བརྩེ་བར་མ་གྱུར་ཅིག ཅེས་པའོ། །གཉིས་པ་ལ། ཉན་ཐོས་སྔོན་དུ་མ་སོང་བ་དང༌། དེ་སྔོན་སོང་གི་ཚོགས་ན་སྤྱོད་པའི་ལམ་བགྲོད་ཚུལ་གཉིས། དང་པོ་ནི། རང་རྒྱལ་མ་ངེས་པའི་རིགས་ཅན་འགའ་ཞིག་ཚོགས་ལམ་གྱི་གནས་སྐབས་སུ་གྲོགས་སྐྱེས་བུ་དམ་པ་ལ་བརྟེན་པ་དང༌། དམ་པའི་ཆོས་ཉན་པ་དང༌། ཚུལ་བཞིན་ཡིད་ལ་བྱེད་པའི་སྒོ་ནས་བསྐལ་པ་བརྒྱར་ཚོགས་བསགས། མཁས་པར་བྱ་བའི་དངོས་པོ་དྲུག་ལ་མཁས་པར་བྱས། འཆི་འཕོ་ཁར་སྨོན་ལམ་གསུམ་བཏབ་ནས་སྐྱེ་བ་ཕྱི་མར་སྨོན་ལམ་གྱི་དབང་གིས་སློབ་དཔོན་གཞན་གྱི་གདམས་ངག་ལ་ལྟོས་མེད་དུ་རང་བྱང་ཆུབ་མངོན་དུ་བྱེད། གཉིས་པ་ནི། ཉན་ཐོས་རིགས་མ་ངེས་པ་འགའ་ཞིག དབང་པོ་སྦྱངས་ཏེ་རང་བཞིན་གྱི་དབང་པོ་འབྲིང་པོར་གྱུར་པའི་ཚེ།

བསྐལ་པ་བརྒྱར་ཚོགས་བསགས། མཁས་པར་བྱ་ ༼༡༠༥༽ བའི་དངོས་པོ་དྲུག་ལ་མཁས་པར་བྱས་ཏེ། འཆི་འཕོ་ཁར་སྨོན་ལམ་གསུམ་བཏབ་ནས་སྐྱེ་བ་ཕྱི་མ་ལ་སྨོན་ལམ་གྱི་དབང་གིས་སློབ་དཔོན་གཞན་གྱིས་གདམས་ངག་ལ་ལྟོས་མེད་དུ་རང་བྱང་ཆུབ་མངོན་དུ་བྱེད་པའོ། །འདི་ལ་ཉན་ཐོས་སོ་སྐྱེ་ཙམ་སྔོན་དུ་སོང་བ་དང༌། འཕགས་པ་སྔོན་དུ་སོང་བ་གཉིས་ཕྱི་མ་ལ་ཡང་རྒྱུན་ཞུགས་ཙམ་དང༌། ཕྱིར་འོང་ཙམ་སྔོན་དུ་སོང་བ་གཉིས་སོ། །གསུམ་པ་ལ་ཁ་ཅིག དབུ་མ་པའི་སྐབས་སུ་ཡང་སེམས་ཙམ་པའི་ལམ་བགྲོད་ཚུལ་འདི་ཁོ་ན་ལྟར་ཁས་ལེན་པ་ནི་མི་འཐད་དེ། འདི་ནི་ཉན་རང་གཉིས་སྤངས་རྟོགས་ཁྱད་པར་མེད་པའི་སེམས་ཙམ་པའི་ལུགས་ཡིན་པའི་ཕྱིར་དང༌། རྒྱན་རྩ་འགྲེལ་གྱི་སྐབས་སུ། ཉན་རང་གཉིས་ལ་སྤངས་རྟོགས་ལ་ཁྱད་པར་བཤད་པའི་ཕྱིར། དེས་ན་ཐེག་པ་ཆེན་པོའི་ལམ་དང༌། ཆ་འདྲ་བའི་བགྲོད་ཚུལ་གྱིས་ལམ་བགྲོད་པར་བྱེད་དེ། རང་རྒྱལ་གྱི་ཚོགས་སྦྱོར་མཐོང་ལམ་དང་བཅས་པར་བསྐལ་པ་བརྒྱའི་སུམ་ཆར་ཚོགས་བསགས། མཁས་པར་བྱ་བའི་དངོས་ ༼༡༠༦༽ པོ་དྲུག་ལ་མཁས་པར་བྱེད། རང་རྒྱལ་གྱི་སྒོམ་ལམ་ཆུང་ངུ་སྐོར་གསུམ། འབྲིང་སྐོར་གསུམ་གྱི་སྐབས་སུ་བསྐལ་པ་བརྒྱའི་སུམ་ཆར་ཚོགས་བསགས་པའོ། །དངོས་པོ་དྲུག་ལ་མཁས་པའི་རྟོགས་པ་གོང་འཕེལ་དུ་བྱེད། རང་རྒྱལ་གྱི་སྒོམ་ལམ་ཆེན་པོ་སྐོར་གསུམ་གྱི་གནས་སྐབས་སུ་བསྐལ་པ་བརྒྱའི་སུམ་ཆར་ཚོགས་བསགས་ཏེ། སྔོན་གྱི་སྨོན་ལམ་གྱི་སྟོབས་ཀྱིས་སློབ་དཔོན་གཞན་གྱི་གདམས་ངག་ལ་ལྟོས་མེད་དུ་འཁོར་བ་སྤངས་པའི་རྣམ་གྲོལ་རང་ཉིད་ཀྱི་མངོན་དུ་བྱས་པའི་སྒོ་ནས་བགྲོད་པ་ཡིན་ནོ། །དཔེར་ན། ཐེག་པ་ཆེན་པོར། ཚོགས་སྦྱོར་ས་དང་པོ་དང་བཅས་པར་བསྐལ་པ་གྲངས་མེད་གཅིག ས་གཉིས་པ་ནས་བདུན་པའི་བར་གྲངས་མེད་གཅིག དག་པ་སར་བསྐལ་པ་གྲངས་མེད་གཅིག་ཚོགས་བསགས་ཏེ། རྒྱུན་མཐར་གཞན་གྱི་གདམས་ངག་ལ་ལྟོས་མེད་དུ་རྣམ་མཁྱེན་མངོན་དུ་བྱེད་པར་བཤད་པ་བཞིན་ནོ། །རྩ་བར།

རང་བྱུང་བདག་ཉིད་རྟོགས་པའི་ཕྱིར། །གཞན་གྱི་བསྟན་ཡང་མི་དགོས་ལ། །ཞེས་པ་དང༌། འགྲེལ་པར། རང་ ༼༡༠༧༽ སངས་རྒྱས་རྣམས་ནི་སྔོན་ཐོས་པ་ལ་སོགས་པ་མངོན་པར་འདུ་བྱས་པས་གཞན་གྱི་བསྟན་པ་ལ་མི་ལྟོས་པར། བདག་ཉིད་ཀྱིས་རང་གི་རང་གིས་བྱང་ཆུབ་མངོན་པར་རྟོགས་པར་འགྱུར་ཏེ། དེའི་ཕྱིར་དེ་དག་ལ་སངས་རྒྱས་ལ་སོགས་པས་བསྟན་མི་དགོས་སོ་ཞེས་བྱ་བ་ནི་ཁྱད་ཞུགས་པ་ཉིད་གཅིག་ཡིན་ནོ་ཞེས་པའི་དོན་ལེགས་པར་བཤད་པ་ཡིན་ནོ། །ལམ་བགྲོད་ཚུལ་འདི་ནི་རྒྱན་རྩ་འགྲེལ་དུ་ཐེག་པ་ཆེན་པོའི་ལམ་གྱི་ངོ་བོ། དབྱེ་བ། སྤངས་རྟོགས་ཀྱི་རྣམ་བཞག་སོགས་དངོས་སུ་བཤད་ནས། ཐེག་དམན་གྱི་དེ་དག་ཤུགས་བསྟན་གྱི་ཚུལ་གྱིས་བཤད་པ་ལས་ཤེས་པར་བྱ་བ་ཡིན་ནོ། །དེང་སང་ཐེག་པ་ཆེ་ཆུང་གི་གཞུང་ལུགས་མི་འདྲ་བའི་ཁྱད་པར་ཁོང་དུ་མ་ཆུད་པར་ཕན་ཚུན་བསྲེས་ཏེ་འགལ་སྤོང་བྱེད་པ་ནི་ངལ་བ་དོན་མེད་པར་སྣང་ངོ༌། །གཉིས་པ་ལ། ཁ་ཅིག་བསེ་རུ་ལྟ་བུ་ལ་བསྐལ་པ་བརྒྱའི་བར་དུ་ཚོགས་བསགས་དགོས་ཀྱང༌། ཚོགས་ན་སྤྱོད་པ་ལ་དེ་ལྟར་མི་དགོས་ཟེར་བ་དང༌། ཁ་ཅིག དང་པོ་ཉིད་ནས་རང་རྒྱལ་ ༼༡༠༨༽ ལམ་དུ་ཞུགས་པ་ལ་དེ་ལྟར་དགོས་ཀྱང༌། ཉན་ཐོས་སྔོན་སོང་ལ་དེ་ལྟར་བསགས་མི་དགོས་ཞེས་འདོད་པ་ནི་མི་འཐད་དེ། ཤེས་བྱེད་ཀྱི་ལུང་རིགས་གང་ཡང་མེད་པའི་ཕྱིར། དེས་ན་རང་རྒྱལ་ཐམས་ཅད་ཀྱི་བསྐལ་པ་བརྒྱའི་བར་དུ་ཚོགས་བསགས་དགོས་པར་མཚུངས་ཏེ། བསེ་རུ་བསྐལ་པ་བརྒྱ་ཡི་རྒྱུས། །ཞེས་པ་འདིས་ཚོགས་སྤྱོད་ལ་མཚོན་པ་དང༌། རིགས་གཏེར་ལས། ཚེ་གསུམ་བསྐལ་པ་བརྒྱ་དང་ནི། །གྲངས་མེད་གསུམ་གྱི་དེ་མཐར་ཕྱིན། །ཞེས་དང༌། དྲིན་བསབ་ལས། རང་སངས་རྒྱས་རྣམས་ནི་བསྐལ་པ་ཆེན་པོ་བརྒྱས་མཐར་ཕྱིན་པར་འགྱུར་རོ། །མཛོད་འགྲེལ་ལས། བསྐལ་པ་ཆེན་པོ་བརྒྱར་བྱང་ཆུབ་པའི་ཚོགས་དག་ལ་སྤྱད་པས་བསེ་རུ་ལྟ་བུར་འགྱུར་རོ། །ཞེས་གསུངས་པའི་ཕྱིར། འདིའི་བསྐལ་པ་ཡང་བསྐལ་ཆེན་དུ་གོ་བར་བྱའོ། །གསུམ་པ་ལ།

གནས་པའི། རྒྱུའི་ཆོས་སྟོན་པའི་ཁྱད་པར་དང་གསུམ། དང་པོ་ནི། བསེ་རུ་ལྟ་བུའི་སྐུ་གནས་པ་གཅིག་པུར་གནས་ཤིང༌། ཚོགས་ན་སྤྱོད་པ་གྲོགས་དུ་མ་དང་ལྷན་ཅིག་ཏུ་གནས། ༼༡༠༩༽ གསུང་གི་གནས་པ་གཉིས་ཀ་ཡང་གཙོ་ཆེར་སྨྲ་བ་བཅད་དམ་པོ་ལ་གནས། ཐུགས་ཀྱི་གནས་པ་རྟེན་འབྲེལ་ཟབ་མོ་རྟོགས་པ་དང༌། རྣམ་ཐར་སྒོ་གསུམ་ཡིད་ལ་བྱེད་ཅིང་གནས་སོ། །གཉིས་པ་ནི། མངོན་ཤེས་ཀྱི་བརྟགས་སྟེ་གཞན་དོན་དུ་འགྱུར་ན་གྲོང་དང་གྲོང་ཁྱེར་ལ་སོགས་པར་བསོད་སྙོམས་ལ་རྒྱུ་བར་བཤད་ཅིང༌། རྫུ་འཕྲུལ་གྱི་སྒོ་ནས་གདུལ་བྱ་མ་དད་པ་དད་པར་བྱེད། དད་པ་རྣམས་མངོན་མཐོ་དང་ངེས་ལེགས་ཀྱི་ལམ་ལ་འགོད་པར་བཤད། གསུམ་པ་ནི། མངོན་ཤེས་ཀྱིས་གདུལ་བྱ་རྣམས་ཀྱི། དབང་པོའི་དབྱེ་བར་ཤེས་པར་བྱས་ཏེ། སྔོན་གྱི་སྨོན་ལམ་གྱི་དབང་གིས་གདུལ་བྱ་རང་རང་གི་བསམ་པ་དང་མཐུན་པར་ལུས་ཀྱི་རིགས་བྱེད་ཀྱི་སྒོ་ནས་ཆོས་བསྟན་པས་ཇི་ལྟར་འདོད་པའི་རྟོགས་པ་སྐྱེད་ནུས་པ་ཡིན་ཏེ། གང་གང་དོན་ནི་གང་གང་ལ། །ཞེས་སོགས་རྩ་འགྲེལ་དུ་བཤད་པ་ལྟར་རོ། །འདི་ཡང་གཙོ་ཆེ་བའི་དབང་དུ་བྱས་པ་ཡིན་ཅིང༌། རང་སངས་རྒྱས་ཡིན་ན་སྒྲ་བཅས་སུ་ཆོས་མི་སྟོན་པས་ཁྱབ་པར་ངེས་པ་མ་ ༼༡༡༠༽ ཡིན་ནོ། །བཞི་པ་ནི། སེམས་ཙམ་པ་དང༌། དབུ་མ་པའི་ལུགས་གཉིས། དང་པོ་ནི། སེམས་ཙམ་པ་མན་ཆད་ཀྱིས་ཉན་རང་སྤངས་རྟོགས་ཁྱད་མེད་དུ་བཞེད། བྱང་ས་ལས། རང་སངས་རྒྱས་རྣམས་ནི་ཉན་ཐོས་ཇི་ལྟ་བ་བཞིན་དུ་རིག་པར་བྱ་སྟེ། ཉན་ཐོས་རྣམས་དང་ལམ་གྱི་རང་བཞིན་མཚུངས་པའི་ཕྱིར་རོ། །ཞེས་སོ། །གཉིས་པ་ལ། སློབ་དཔོན་ལེགས་ལྡན་འབྱེད་ལ་སོགས་པའི་ལུགས་ལ། ཉན་རང་སྤངས་རྟོགས་ཁྱད་མེད་དུ་བཞེད་དེ། རྟོག་གེ་འབར་བ་ལས། གང་ཟག་ལ་བདག་མེད་པར་ཙམ་གོམས་པར་བྱས་ནས་འབྲས་བུ་དམན་པ་འདོད་པས་དམན་པའི་ཁྱད་པར་ཐོབ་པར་ཡོད་དེ། ཉན་ཐོས་དང་རང་སངས་རྒྱས་བཞིན་ནོ། །ཞེས་དང༌། ཉན་ཐོས་དང་རང་སངས་རྒྱས་དེ་དག་གིས་ནི་ཉོན་མོངས་པའི་འཆིང་བ་ཙམ་སྤངས་ཀྱང་ཉོན་མོངས་པའི་བག་ཆགས་ཀྱང་མ་ཡིན་ལ།

ཤེས་བྱའི་སྒྲིབ་པ་གཉིས་ཀའི་ངོ་བོ་ཉིད་ཀྱང་མ་ཡིན་པས། ཞེས་སོ། །འཕགས་པ་བྱམས་པ་རྗེས་འབྲང་དང་བཅས་པའི་ལུགས་ལ། ཉན་རང་ལ་སྤངས་རྟོགས་ཀྱི་ཁྱད་པར་ ༼༡༡༡༽ ཡོད་དེ། ཉན་ཐོས་དགྲ་བཅོམ་པས། གང་ཟག་གི་བདག་མེད་རྟོགས་པ་མཐར་ཐུག་ཅིང༌། ཉོན་སྒྲིབ་སྤོང་བའི་ནུས་པ་དང་ལྡན། རང་རྒྱལ་དགྲ་བཅོམ་གྱིས་གཟུང་བ་ཆོས་ཀྱི་བདག་མེད་རྟོགས་པ་མཐར་ཐུག་ཅིང༌། ཤེས་སྒྲིབ་གཟུང་རྟོག་སྤོང་བའི་ནུས་པ་དང་ལྡན་པའི་ཕྱིར་ཏེ། གཟུང་དོན་རྟོག་པ་སྤོང་ཕྱིར་དང༌། །ཞེས་སོགས་གསུངས་པའི་ཕྱིར། ལྔ་པ་ནི། རང་རྒྱལ་འདོད་པའི་རྟེན་ཅན་དུ་ངེས་པའི་རྒྱུ་མཚན་ཅི་ཡིན་ཞེ་ན། ཁ་ཅིག དེ་ལྟར་དུ་ཡིན་ཏེ། རང་རྒྱལ་སྲིད་པ་ཐ་མ་པའི་དུས་སུ་འདོད་པ་ལ་འདོད་ཆགས་དང་མ་བྲལ་བ་གཅིག་དགོས་པའི་ཕྱིར་ཏེ། གཟུགས་མེད་ལ་འདོད་ཆགས་དང་མ་བྲལ་བ་གཅིག་དགོས་པ་ནི་གང་ཞིག རང་རྒྱལ་གཅིག་ཆར་བ་ཡིན་པའི་ཕྱིར། ཟེར་བ་མི་འཐད་དེ། རང་རྒྱལ་སྒོམ་ལམ་པ་དང་བསམ་གཏན་གྱི་དངོས་གཞི་ཐོབ་པའི་གཞི་མཐུན་མེད་པར་ཐལ། དེ་ཡིན་ན་འདོད་པ་ལ་འདོད་ཆགས་དང་མ་བྲལ་བས་ཁྱབ་པའི་ཕྱིར། སྒྲུབ་བྱེད་ཀྱང་མི་འཐད་དེ། ༼༡༡༢༽ རང་རྒྱལ་ཅིག་ཆར་བ་ཡིན་པ་འོག་ནས་འགོག་པའི་ཕྱིར། ཁ་ཅིག རང་རྒྱལ་འདོད་པའི་རྟེན་ཅན་དུ་ངེས་ཏེ། རང་རྒྱལ་གྱི་སྲིད་པ་ཐ་མའི་དུས་སུ། རྟེན་འབྲེལ་ལུགས་འབྱུང་ལུགས་ལྡོག་དུ་བསྒོམ་པའི་སྒོ་ནས་འཁོར་བའི་ཉེས་དམིགས་སེམས་པར་བྱེད་ལ། དེའི་དམིགས་རྟེན། དུར་ཁྲོད་ལ་སོགས་པའི་རུས་པ་དགོས་པའི་ཕྱིར། ཟེར། རང་ལུགས་ནི། སྨོན་ལམ་གྱི་དབང་གིས་རང་རྒྱལ་འདོད་པའི་རྟེན་ཅན་དུ་ངེས་ཏེ། ཀུན་བཏུས་སུ། དེ་སྨོན་ལམ་གྱི་སྟོབས་ཅན་ཡིན་ཏེ། སྨོན་ལམ་གྱི་དབང་གིས་འདོད་པའི་ཁམས་ཉིད་དུ་སྐྱེ་སྟེ། སངས་རྒྱས་འབྱུང་བ་མེད་ན་རང་རྒྱལ་བར་འགྱུར་རོ། །དྲུག་པ་ལ། ཁ་ཅིག རང་རྒྱལ་ལ་འབྲས་བུ་བར་མ་གཉིས་མེད་ཅིང༌། ཐོག་མཐའ་གཉིས་ཡོད་དེ། རང་རྒྱལ་ཅིག་ཆར་ཡིན་པའི་ཕྱིར།

ཟེར། འོ་ན། རང་རྒྱལ་ཅིག་ཆར་ཡིན་པའི་དོན་དེ་དང་ཅིག་ཆར་བའི་གཞི་མཐུན་ཡོད་པ་ལ་བྱེད་དམ། དེ་ཡིན་ན། ཅིག་ཆར་བ་ཡིན་པས་ཁྱབ་པ་ལ་བྱེད། དང་པོ་ལྟར་ན། ཉན་ཐོས་ལ་ཡང་འབྲས་བུ་བར་པ་གཉིས་ ༼༡༡༣༽ བཞག་ཏུ་མེད་པར་ཐལ། དེ་ཅིག་ཆར་བ་ཡིན་པའི་ཕྱིར་ཏེ། དེ་དང་དེའི་གཞི་མཐུན་ཡོད་པའི་ཕྱིར། གཉིས་པ་ལྟར་ན། བསམ་གཏན་གྱི་དངོས་གཞི་ཐོབ་པའི་རང་རྒྱལ་སྒོམ་ལམ་པ་ཆོས་ཅན། གཟུགས་མེད་ལ་འདོད་ཆགས་དང་བྲལ་བར་ཐལ། འདོད་པ་ལ་འདོད་ཆགས་དང་བྲལ་བའི་ཅིག་ཆར་བ་ཡིན་པའི་ཕྱིར། ཁ་ཅིག འབྲས་བུ་བཞི་ཀ་བཞག་རུང་སྟེ། མཐོང་སྤངས་ཉོན་མོངས་སྤངས་ཤིང་འདོད་ཉོན་དྲུག་པ་མ་སྤངས་པའི་རང་རྒྱལ་ནི་རྒྱུན་ཞུགས། འདོད་ཉོན་དྲུག་པ་ཙམ་སྤངས་པའི་རང་རྒྱལ་ནི་ཕྱིར་འོང༌། འདོད་ཉོན་དགུ་པ་ཙམ་སྤངས་པའི་རང་རྒྱལ་ནི་ཕྱིར་མི་འོང༌། རང་རྒྱལ་དགྲ་བཅོམ་དགྲ་བཅོམ་འབྲས་གནས་ཡིན་པའི་ཕྱིར། ཟེར། འོ་ན། རང་རྒྱལ་གྱི་ཁམས་ལ་མཐོང་བའི་ས། བསླབས་པའི། འདོད་ཆགས་དང་བྲལ་བའི། བྱས་པ་རྟོགས་པའི་ས་ཡང་འཐད་པར་ཐལ། རང་རྒྱལ་ལ་འབྲས་གནས་བཞི་ཀ་འཐད་པའི་ཕྱིར། འདོད་ན། དམན་པ་ས་བརྒྱད་ཀྱི་སྐབས་སུ། ས་དང་པོ་བདུན་ལས་ལོགས་སུ་རང་རྒྱལ་ ༼༡༡༤༽ གྱི་ས་སྨྲོས་པ་མི་འཐད་པར་ཐལ་ལོ། །རང་ལུགས་ལ། འབྲས་གནས་བཞི་པོ་རང་རྒྱལ་ལ་མི་འཇོག་སྟེ། ཤེར་ཕྱིན་གྱི་མདོར། དེ་དག་ཉན་ཐོས་ཁོ་ན་ལ་སྦྱར་ནས། རང་རྒྱལ་ལ་ཟུང་དུ་སྨྲོས་པའི་ཕྱིར་ཏེ། གཞི་ཤེས་ཀྱི་འདྲེས་རྐང་རྒྱས་བཤད་ཀྱི་སྐབས་སུ་རྒྱུན་དུ་ཞུགས་པ་དང༌། ལན་ཅིག་ཕྱིར་འོང་བ་དང༌། ཕྱིར་མི་འོང་བ་དང༌། དགྲ་བཅོམ་པ་དང༌། རང་བྱང་ཆུབ་པ་ཞེས་གསུངས་པའི་ཕྱིར། གཉིས་པ་ནི། རང་རྒྱལ་སྒོམ་ལམ་པ་ཆོས་ཅན། ཉན་ཐོས་སྒོམ་ལམ་པ་ལས་ལམ་བགྲོད་ཚུལ་གྱི་སྒོ་ནས་ཁྱད་དུ་འཕགས་པ་ཡིན་ཏེ། སྲིད་པ་ཐ་མ་པའི་དུས་སུ་སློབ་དཔོན་གཞན་གྱིས་གདམས་ངག་བསྟན་པ་ལ་མ་ལྟོས་པར་རང་རྒྱལ་གྱི་བྱང་ཆུབ་མངོན་དུ་བྱེད་ནུས་ཀྱི་ཐེག་འབྲིང་འཕགས་པ་ཡིན་པའི་ཕྱིར།

རང་རྒྱལ་དགྲ་བཅོམ་པ་ཆོས་ཅན། ཉན་ཐོས་དགྲ་བཅོམ་པ་ལས་ཆོས་སྟོན་ཚུལ་གྱི་སྒོ་ནས་ཁྱད་པར་དུ་འཕགས་པ་ཡིན་ཏེ། རང་གི་གདུལ་བྱ་ལ་སྒྲ་མེད་ལུས་ཀྱི་རིག་བྱེད་ཀྱི་སྒོ་ནས་ཆོས་སྟོན་པས་གདུལ་བྱའི་རྒྱུད་ལ་ཇི་ལྟར་འདོད་པའི་རྟོགས་ ༼༡༡༥༽ པ་སྐྱེ་ནུས་ཀྱི་ཐེག་འབྲིང་དགྲ་བཅོམ་ཡིན་པའི་ཕྱིར་དང༌། གཉིས་པ་ནི། གཟུང་དོན་རྟོག་པ་སྤོང་ཕྱིར་དང༌། །ཞེས་སྐབས་སུ་གཉིས་ཀྱི་དང་པོ་ལ། ཤེས་བྱ་རང་རྒྱལ་གྱི་ལམ་ངོས་གཟུང་བ། དེ་ལྟར་ཤེས་པའི་ཚུལ། ཡུལ་ཅན་ལམ་ཤེས། མདོ་བསྟན་བཅོས་ལས་བཤད་ཚུལ་ལོ། །དང་པོ་གཉིས་སྔར་ལས་དཔགས་ཏེ་ཤེས་པར་བྱ་ཤིང༌། གསུམ་པ་ལ། བསྟན་ཚུལ་དངོས་དང༌། དེ་ལྟར་བསྟན་པའི་ཁྱད་ཆོས་བཤད་པ་གཉིས། དང་པོ་ལ་ཁ་ཅིག གཟུང་རྟོགས་སྤོང་བ། འཛིན་རྟོག་མ་སྤོང་བ། རྟེན་རིགས་ཀྱི་ཁྱད་ཆོས་གསུམ་དང་ལྡན་པའི་རང་རྒྱལ་རང་རྒྱུད་པའི་ལམ་ཙམ་འདིར་དངོས་སུ་བསྟན་ཏེ། ལུས་རྣམ་བཞག་ཏུ་བསེ་རུའི་ལམ་གང་དང༌། ཞེས་དང༌། འདིར། རྟེན་གྱི་བསེ་རུ་ལྟ་བུའི་ལམ། །ཞེས་དང༌། འགྲེལ་པར། རང་སངས་རྒྱས་ཀྱི་ལམ་ལ། །ཞེས་གསུངས་པའི་ཕྱིར། བཏགས་པའི་ཆོས་ཉིད་མི་འགལ་བ། །ཞེས་སོགས་ཀྱི་སྐབས་ནས་དངོས་བསྟན་གྱི་སྦྱོར་ལམ་དེ་རང་རྒྱལ་གྱི་སྦྱོར་ལམ་ཙམ་ ༼༡༡༦༽ ལ་བྱེད་རིགས་པར་ཐལ། དམ་བཅའ་དེའི་ཕྱིར། འདོད་མི་ནུས་ཏེ། དེའི་སྐབས་ཀྱི་སྦྱོར་ལམ་དེ་སྟོང་ཉིད་རྟོགས་པའི་རྣམ་པ་ཅན་དུ་བཤད་པའི་ཕྱིར་ཏེ། ནང་སྟོང་ཉིད་ལ་སོགས་པ་ཡིས། །གཟུགས་སོགས་མི་འཛིན་ཕྱིར་བཟོད་པ། །ཞེས་སོ། །རྟེན་གྱི་བསེ་རུ་ལྟ་བུའི་ལམ། །ཞེས་པའི་སྐབས་ནས་དངོས་སུ་བསྟན་པའི་རྟེན་གྱི་གང་ཟག་དེ་རང་རྒྱལ་ཁོ་ན་ལ་འཇོག་རིགས་པ་ཐལ། དམ་བཅའ་དེའི་ཕྱིར། འདོད་མི་ནུས་ཏེ། འདིའི་དངོས་བསྟན་གྱི་གང་ཟག་མདོར་བྱང་སེམས་ལ་བཤད་ཅིང༌། མདོ་དང་དེའི་དགོངས་འགྲེལ་གྱི་བསྟན་བཅོས་བསྟན་དོན་མཐུན་པ་གཅིག་དགོས་པའི་ཕྱིར། རྟགས་པ་དང་པོ་དེར་ཐལ། སྡུད་པར།

རྒྱལ་སྲས་བདེན་ལ་མཁས་དང་ཕྱིར་མི་ལྡོག་པ་དང༌། །དགྲ་བཅོམ་དྲི་མ་བསལ་ཕྱིར་སོམ་ཉི་སྤངས་པ་དང༌། །བཞི་པ་དགེ་བའི་བཤེས་ཀྱིས་ཡོངས་སུ་ཟིན་པའོ། །ཅེས་སོ། །རང་ལུགས་ནི། ཁྱད་ཆོས་གསུམ་ལྡན་གྱི་རང་རྒྱལ་གྱི་ལམ་བདག་མེད་དུ་མངོན་སུམ་དུ་རྟོགས་པའི་ཡུལ་ཅན་ལམ་ཤེས་དངོས་སུ་བསྟན་ཅིང༌། རང་ ༼༡༡༧༽ རྒྱལ་རང་རྒྱུད་ཀྱི་ལམ་ནི་ཤུགས་ལ་བསྟན། འོ་ན། འདིར། འཛིན་པ་མི་སྤོང་ཕྱིར་དང་ནི། །ཞེས་དང༌། མདོ་ལས་ཤེས་རབ་ཀྱི་དབང་པོ་བར་མ་དང་ལྡན་པ་ཞེས་གསུངས་པ་དང་འགལ། ཞེ་ན། སྐྱོན་མེད་དེ། དེ་དག་རང་རྒྱལ་གྱི་རྟོགས་རིགས་ཀྱི་ལྡོག་པ་ཙམ་ལ་དགོངས་པའི་ཕྱིར། གཉིས་པ་ལ། རང་རྒྱལ་གྱི་རྟོགས་རིགས་ལ། གཟུང་རྟོག་སྤོང་བའི། འཛིན་རྟོག་མི་སྤོང་བའི། རྟེན་གྱི་ཁྱད་པར་དང་གསུམ། དང་པོ་ལ་མདོ་དྲང་བ་དང༌། མདོའི་དོན་བཤད་པ་གཉིས། དང་པོ་ནི། མདོ་ལས། ལྷ་ཡི་བུ་དག གཟུགས་ནི་ཟབ་པ་མ་ཡིན། ཕྲ་བ་མ་ཡིན་ནོ་ཞེས་པ་ནས། རྣམ་པར་ཤེས་པ་ཟབ་པ་མ་ཡིན། ཕྲ་བ་མ་ཡིན་ནོ། །དེ་ཅིའི་ཕྱིར་ཞེ་ན། གཟུགས་ཀྱི་རང་བཞིན་ཟབ་པ་མ་ཡིན་ཕྲ་བ་མ་ཡིན། ཞེས་གསུངས་པའི་ཕྱིར། གཉིས་པ་ལ། ཁ་ཅིག མདོ་འདིས། རང་རྒྱལ་གྱི་གཟུང་བ་རང་བཞིན་མེད་པར་རྟོགས་པས་ཤེས་སྒྲིབ་གཟུང་རྟོག་རང་ལམ་དུ་སྤོང་ནུས་པར་བསྟན་པ་ཡིན་ཟེར། ༼༡༡༨༽

རང་རྒྱལ་གྱིས་ཡུལ་བདེན་མེད་དུ་རྟོགས་པར་ཐལ། གཟུང་བ་རང་བཞིན་མེད་པར་རྟོགས་པའི་ཕྱིར། རང་རྒྱལ་གྱིས་ཀུན་ནས་ཉོན་མོངས་གཟུང་རྟོག་དང༌། རྣམ་བྱང་གཟུང་རྟོག་རང་ལམ་དུ་སྤོང་ནུས་པར་ཐལ། རང་རྒྱལ་དགྲ་བཅོམ་པས་ཤེས་སྒྲིབ་གཟུང་རྟོག་སྤངས་པའི་ཕྱིར། རྟགས་ཁས། རང་ལུགས་ནི། རང་རྒྱལ་གྱིས་གཟུང་བ་ཕྱི་རོལ་གྱི་དོན་བདེན་མེད་དུ་རྟོགས་པས་དེ་ལ་བདེན་པར་འཛིན་པའི་བདེན་འཛིན་ས་བོན་དང་བཅས་པ་རང་ལམ་དུ་སྤོང་ནུས་པ་ནི་གཟུང་རྟོག་སྤོང་བའི་ཁྱད་པར་རོ། །གལ་ཏེ་རང་རྒྱལ་གྱི་བདེན་མེད་རྟོགས་པར་ཐལ། གཟུང་བ་ཕྱི་རོལ་གྱི་དོན་བདེན་མེད་དུ་རྟོགས་པའི་ཕྱིར། ཞེ་ན། ཁྱབ་པ་མ་ངེས་ཏེ། གཟུང་བ་ཕྱི་རོལ་གྱི་དོན་ཚད་མས་མ་གྲུབ་པའི་ཕྱིར་ཏེ། སྔོན་པོ་ཤེས་པའི་བདག་ཉིད་དུ་བཤད་པའི་ཕྱིར་ཏེ། སྔོན་པོ་དང་དེའི་བློ་དག་ལྷན་ཅིག་དམིགས་པ་ངེས་པའི་ཕྱིར། འདི་ནི་སེམས་ཙམ་ཁོ་ན་ཡིན་གྱི། ཕྱི་རོལ་གྱི་དོན་མེད་དེ། ཞེས་གསུངས་པའི་ཕྱིར། གཉིས་པ་ལ། མདོ་དྲང་བ་དང༌། ༼༡༡༩༽ དེའི་དོན་བཤད་པ་གཉིས། དང་པོ་ནི། དེ་ནས་ལྷའི་བུ་དེ་དག་འདི་སྙམ་དུ་སེམས་པར་གྱུར་ཏེ། གནས་བརྟན་རབ་འབྱོར་ལ་ཆོས་ཉན་པ་རྣམ་པ་ཇི་ལྟ་བུ་དག་ངེས་པར་བྱ་སྙམ་པ་དང༌། དེ་ནས་ཚེ་དང་ལྡན་པ་རབ་འབྱོར་གྱིས། ལྷའི་བུ་དེ་དག་གི་སེམས་ཀྱི་རྣམ་པར་རྟོག་པ་སེམས་ཀྱིས་ཡོངས་སུ་ཤེས་ནས་ལྷའི་བུ་དེ་དག་ལ་འདི་སྐད་ཅེས་སྨྲས་སོ། །ལྷའི་བུ་དག བདག་ལ་ཆོས་ཉན་པ་ནི། སྒྱུ་མ་ལྟ་བུ་དང༌། སྤྲུལ་པ་ལྟ་བུར་བཙལ་བར་བྱ་སྟེ། ཅེས་སོ། །གཉིས་པ་ནི། ཡུལ་གཟུང་བ་ཕྱི་རོལ་གྱི་དོན་སྒྱུ་མ་ལྟ་བུར་ཤེས་ཀྱང༌། ཡུལ་ཅན་གྱི་བློ་ལ་བདེན་འཛིན་གྱི་སྒྲོ་འདོགས་རང་ལམ་དུ་གཅོད་མི་ནུས་པ་ནི། འཛིན་རྟོགས་མི་སྤོང་བའི་ཁྱད་པར་རོ། །གསུམ་པ་ལ། ལམ་ས་གང་ཟག་གི་རྟེན་དང༌། ཆོས་ཉིད་རིགས་ཀྱི་རྟེན་གཉིས། དང་པོ་ལ། མདོ་དྲང་བ་དང༌། དེའི་དོན་བཤད་པ་གཉིས། དང་པོ་ནི། དེ་ནས་ཚེ་དང་ལྡན་པ་ཤཱ་རིའི་བུ་དང་ཅེས་པ་ནས།

ལྷའི་བུ་བྱེ་ ༼༡༢༠༽ བ་ཕྲག་ཁྲིག་བརྒྱ་སྟོང་ཕྲག་དུ་མས་གནས་བརྟན་རབ་འབྱོར་ལ་འདི་སྐད་ཅེས་སྨྲས་སོ། །བཙུན་པ་རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལྟར་ཅེས་པ་ནས་འདི་ལེན་པར་བྱེད་པ་སུ་དག་འབྱུང་བར་འགྱུར། དེ་ནས་ཚེ་དང་ལྡན་པ་རབ་འབྱོར་གྱིས་ཉན་ཐོས་ཆེན་པོ་དེ་དག་དང་ལྷའི་བུ་དེ་དག་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་དག ཕྱིར་མི་ལྡོག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས། བདེན་པ་མཐོང་བའི་གང་ཟག་གམ། དགྲ་བཅོམ་པ་ཟག་པ་ཟད་པ་བསམ་པ་ཡོངས་སུ་རྫོགས་པའམ། སྔོན་གྱི་རྒྱལ་བ་ལ་བྱ་བ་བྱས་པའི་དབང་དུ་བྱས་པས། སངས་རྒྱས་མང་པོ་ལ་དགེ་བའི་རྩ་བ་བསྐྱེད་པ་དག་གམ། དགེ་བའི་བཤེས་གཉེན་གྱིས་ཡོངས་སུ་ཟིན་པའི་རིགས་ཀྱི་བུ་ཞེས་གསུངས་པའི་ཕྱིར། ཞེས་དང༌། སྡུད་པར། རྒྱལ་སྲས་བདེན་ལ་མཁས་དང༌། །ཞེས་སོགས་སོ། །གཉིས་པ་ནི། མདོ་དང་པོ་ལ། གང་ཟག་དྲུག་བཤད་པའི་དང་པོ་ནི། བྱང་སེམས་སྦྱོར་ལམ་པ། གཉིས་པ་ནི། མཐོང་ལམ་སྐད་ཅིག་བཅོ་ལྔ་ལ་གནས་ ༼༡༢༡༽ པའི་བྱང་སེམས། བར་པ་གསུམ་ནི། བཅུ་དྲུག་པ་ལམ་རྗེས་ཤེས་ཐོབ་པའི་བྱང་སེམས། དེ་ལ་དགྲ་བཅོམ་ཞེས་བྱ་སྟེ། མཐོང་སྤངས་མ་ལུས་པར་སྤངས་པའི་ཕྱིར། ཟག་པ་ཟད་པ་ཞེས་བྱ་སྟེ། ཁམས་གསུམ་གྱི་ཉོན་མོངས་པ་ཟད་པར་སྤངས་པའི་ཕྱིར། བསམ་པ་ཡོངས་སུ་རྫོགས་པ་ཞེས་བྱ་སྟེ། མཐོང་ལམ་གྱི་རྟོགས་རིགས་རྫོགས་པར་ཐོབ་པའི་ཕྱིར། ཕྱི་མ་རྣམས་ཀྱིས་ནི་བྱང་སེམས་ཚོགས་ལམ་པ་བསྟན་པ་ཡིན་ནོ། །འོ་ན། འདིར་སྒོམ་ལམ་པ་དངོས་སུ་མི་སྟོན་པའི་རྒྱུ་མཚན་ཅི་ཡིན་ཞེ་ན། གཟུང་བ་ཆོས་ཀྱི་བདག་མེད་ནི་གཞན་དོན་དུ་མངོན་སུམ་དུ་ཤེས་པར་བྱ་བ་ཡིན་གྱི། རྟོགས་ཟིན་རྒྱུན་ལྡན་དུ་བསྒོམ་པར་མི་བྱེད་པས་དངོས་སུ་མ་བསྟན་ཏེ། ཉན་ཐོས་ཀྱི་ལམ་ནི་བྱང་ཆུབ་སེམས་དཔས་ཡོངས་སུ་ཤེས་པར་བྱ་བ་ཡིན་གྱི། བདག་གིས་མངོན་དུ་བྱ་བ་ནི་མ་ཡིན་པས་བསྒོམ་པའི་ལམ་ནི་མ་བསྟན་ཏོ་ཞེས་པ་འདིས།

རང་རྒྱལ་གྱི་ལམ་ནི་བྱང་ཆུབ་སེམས་དཔས་ཡོངས་སུ་ཤེས་པར་བྱ་བ་ཡིན་གྱི། མངོན་ ༼༡༢༢༽ དུ་བྱ་བ་ནི་མ་ཡིན་པས་བསྒོམ་པའི་ལམ་ནི་མ་བསྟན་ཏོ། །ཞེས་པ་ཡང་མཚོན་པའི་ཕྱིར། གཉིས་པ་ལ་མདོ་དང༌། དེའི་དོན་བཤད་པ་གཉིས། དང་པོ་ནི། ལྷ་རྣམས་ཀྱིས་མངོན་པར་གཏོར་བའི་མེ་ཏོག་འདི་དག་ནི་བདག་གིས་སྔོན་ཆད་ལྷའི་གནས་ན་ཡང་ཡོད་པར་མ་མཐོང་སྟེ། མེ་ཏོག་འདི་དག་ནི་སྤྲུལ་པའོ། །ཞེས་སོ། །གཉིས་པ་ནི། སྤྲུལ་པའི་མེ་ཏོག་ལ་རང་བཞིན་གྱི་སྐྱེ་བ་མེད་ཀྱང༌། ཀུན་རྫོབ་ཏུ་ཡུལ་དུས་སོ་སོར་སྐྱེ་བ་སྣང་བ་བཞིན་དུ། དྲི་མ་དང་བཅས་པའི་སེམས་འདི་གསལ་བའི་ཆོས་དབྱིངས་ཀྱང་གནས་སྐབས་སུ་སྒྲུབ་པའི་རྟེན་བྱེད་པའི་དཔེའི་སྒོ་ནས་མཚོན་པའི་རྟེན་རིགས་ཀྱི་ཁྱད་ཆོས་སོ། །གཉིས་པ་ནི། ཤེས་བྱ་རང་རྒྱལ་གྱི་ལམ་ཆོས་ཅན། ཁྱད་ཆོས་གསུམ་དང་ལྡན་ཏེ། གཟུང་རྟོག་སྤོང་བའི་རྟོགས་རིགས། འཛིན་རྟོག་མི་སྤོང་བའི་རྟོགས་རིགས། རྟེན་རིགས་ཀྱི་ཁྱད་པར་གསུམ་དང་ལྡན་པའི་ཕྱིར། ཐེག་ཆེན་གྱི་མཐོང་ ༼༡༢༣༽ ལམ་ཆོས་ཅན། རང་རྒྱལ་གྱི་ལམ་ཤེས་པའི་ལམ་ཤེས་ཡིན་ཏེ། གདུལ་བྱ་རང་རྒྱལ་ལམ་གྱི་རིགས་ཅན་རྗེས་སུ་བཟུང་བའི་ཕྱིར་དུ། རང་རྒྱལ་ལམ་གྱི་དམིགས་རྣམས་ཀྱི་ཚུལ་ཇི་ལྟ་བ་བཞིན་དུ་རྟོགས་ནས། རྟོགས་རིགས་ཀྱི་ཡོན་ཏན་ཡར་ལྡན་དུ་བསྐྱེད་པ་ལ་མཁས་པའི་ཐེག་ཆེན་འཕགས་པའི་མཁྱེན་པ་ཡིན་པའི་ཕྱིར། གསུམ་པ་ལ། ཐེག་ཆེན་གྱི་མཐོང་ལམ་དང༌། སྒོམ་ལམ་གཉིས། དང་པོ་ནི། བདེན་དང་བདེན་ལ་བཟོད་པ་དང༌། །ཞེས་སྐབས་སུ། གཉིས་ཀྱི་དང་པོ་མཐོང་ལམ་ལ། ལུས་ཀྱི་རྟེན། བསམ་པའི་རྟེན། བརྟན་པ་མཐོང་ལམ་གྱི་རང་བཞིན་ནོ། །དང་པོ་ལ། ཁ་ཅིག ཁམས་གོང་ན་མཐོང་ལམ་དངོས་སུ་སྐྱེ་བ་མེད་དེ། དེར་སྙོམས་འཇུག་གི་བདེ་བ་ལ་ཆགས་པས་འཕགས་ལམ་འདྲེན་པར་བྱེད་པའི་ཡིད་སྐྱོ་བས་དྲག་པོ་དང་མི་ལྡན་པའི་ཕྱིར། མཛོད་ལས། གསུམ་དུའོ། །གོང་ན་མཐོང་ལམ་མེད། མི་སྐྱོ་ཞེས་གསུངས་པའི་ཕྱིར།

ཟེར། ལམ་ ༼༡༢༤༽ ཤེས་ཀྱི་རྟོགས་པ་དངོས་སུ་སྐྱེ་རུང་དུ་སྒྲུབ་པའི་ཕྱིར་དུ་དེ་བཞིན་གཤེགས་པས་ཤེར་ཕྱིན་གྱི་མདོ་འཆད་པའི་འཁོར་དུ་ལྷགས་པའི་འདོད་གཟུགས་ཀྱི་ལྷ་རྣམས་ཀྱི་འོད་མོག་མོག་པོར་མཛད་པ་དགོས་མེད་དུ་ཐལ། ལམ་ཤེས་དངོས་སུ་སྐྱེ་རུང་གི་གཟུགས་ཁམས་ཀྱི་ལྷ་མེད་པའི་ཕྱིར། རྟགས་ཁས། འདོད་ན། ལྷ་རྣམས་རུང་བར་བྱ་བའི་ཕྱིར། །ཞེས་སོགས་རྩ་འགྲེལ་དང་འགལ། ཁ་ཅིག གཟུགས་ཀྱི་རྟེན་ལ་ཐེག་ཆེན་གྱི་མཐོང་ལམ་དངོས་སུ་སྐྱེ་བ་ཡོད་ཀྱང༌། ཐེག་དམན་གྱི་མཐོང་ལམ་དངོས་སུ་སྐྱེ་བ་མེད་དེ། མདོ་ལས་དེ་ལྟར་བཤད་པའི་ཕྱིར། ཟེར། རྫུ་འཕྲུལ་གྱི་སྟོབས་ཀྱིས་དེ་བཞིན་གཤེགས་པ་ལ་ཆོས་ཉན་པ་ལ་ལྷགས་པའི་གཟུགས་ཁམས་ཀྱི་ལྷ་ཡིན་ན། ཐེག་ཆེན་གྱི་རིགས་ཅན་ཤ་སྟག་ཡིན་དགོས་པར་ཐལ། དེ་ལྟ་བུ་ནི་ཐེག་དམན་གྱི་རིགས་ཅན་མེད་པའི་ཕྱིར། མ་གྲུབ་ན། གཟུགས་ཀྱི་རྟེན་ལ་ཐེག་དམན་གྱི་ཚོགས་སྦྱོར་དངོས་སུ་སྐྱེ་བ་ཡོད་པར་ཐལ། མ་གྲུབ་པ་དེའི་ཕྱིར། འདོད་ན། དེའི་རྟེན་ ༼༡༢༥༽ ལ་ཐེག་དམན་གྱི་མཐོང་ལམ་དངོས་སུ་སྐྱེ་བ་ཡོད་པར་ཐལ། གཟུགས་ཀྱི་རྟེན་ཅན་གྱི་ཉན་ཐོས་སྦྱོར་ལམ་པ་ཡོད་པའི་ཕྱིར། གལ་ཏེ་གཟུགས་ཀྱི་རྟེན་ཅན་གྱི་རྒྱུན་ཞུགས་ཡོད་པར་ཐལ། བཅུ་དྲུག་པ་ལམ་རྗེས་ཤེས་ལ་གནས་པའི་གཟུགས་ཀྱི་རྟེན་ཅན་གྱིས་ཉན་ཐོས་ཡོད་པའི་ཕྱིར། ཞེ་ན། ཁྱབ་པ་མ་ངེས་ཏེ། གཟུགས་ཀྱི་རྟེན་ཅན་གྱི་མཐོང་ལམ་སྐད་ཅིག་བཅོ་ལྔ་ལ་གནས་པའི་ཉན་ཐོས་ནི། ཆགས་བྲལ་སྔོན་སོང་གི་ཕྱིར་མི་འོང་ཞུགས་པ་དང༌། རྗེས་ཤེས་ལ་གནས་པ་ནི། དེའི་འབྲས་གནས་སུ་འཇོག་པའི་ཕྱིར། ཁ་ཅིག སྔར་མེད་གསར་དུ་སྐྱེ་བ་འདོད་པའི་རྟེན་ཅན་ཡིན་ཀྱང༌། ཐོབ་ཟིན་གནས་པ་གཟུགས་ཀྱི་རྟེན་ལའང་ཡོད་ཟེར་བ་མི་འཐད་དེ། མཐོང་ལམ་སྐད་ཅིག་མ་བཅུ་དྲུག་བར་མ་ཆད་དུ་རྒྱུན་ཆགས་སུ་སྐྱེ་བའི་ཕྱིར། རང་ལུགས་ནི། རང་སྟོབས་ཀྱིས་སྐྱེ་བ། འདོད་པའི་གླིང་གསུམ་དུ་སྐྱེས་ཏེ། དེ་རང་བཞིན་གྱི་དབང་པོ་རྣོ་བའི་ཕྱིར།

གཞན་སྟོབས་ཀྱིས་གཟུགས་ཀྱི་རྟེན་ལ་ ༼༡༢༦༽ དངོས་སུ་སྐྱེ་བ་ཡོད་དེ། རྫུ་འཕྲུལ་གྱི་སྟོབས་ཀྱིས་དེ་བཞིན་གཤེགས་པ་ལ་ཆོས་ཉན་པ་ལ་ལྷགས་པའི་གཟུགས་ཀྱི་ལྷ་ལ་ལམ་ཤེས་ཀྱི་རྟོགས་པ་སྐྱེ་བ་བཤད་པའི་ཕྱིར། བསྡུ་ན། ཐེག་པ་རང་ལུགས་ཀྱི་སྦྱོར་ལམ་ཆོས་མཆོག་ལ་གནས་པའི་གང་ཟག་གི་རྒྱུད་ལ་དངོས་སུ་སྐྱེ་བ་ཡིན་ཞིང༌། ཐེག་པ་ཆེན་པོ་ལ་གེགས་རང་རྒྱལ་མངོན་གྱུར་པ་དང་བྲལ་བ་གཅིག་དགོས་ཏེ། ལམ་ཤེས་དངོས་སུ་སྐྱེ་བའི་ལུས་རྟེན་ལ་དེ་ལྟར་བཤད་པ་གང་ཞིག དེ་དང་ཐེག་ཆེན་གྱི་མཐོང་ལམ་ཐོབ་པ་དུས་མཉམ་པའི་ཕྱིར། གཉིས་པ་ལ། ཁ་ཅིག གཟུགས་མེད་ཀྱི་སེམས་ལ་བརྟེན་ནས་མཐོང་ལམ་དངོས་སུ་སྐྱེ་བ་མེད་དེ། དེ་ཁམས་འོག་མའི་བརྟེན་ལ་དངོས་སུ་སྐྱེ་དགོས་པའི་ཕྱིར། ཟེར། སྡུག་བསྔལ་ཆོས་བཟོད་ལ་གནས་པའི་བྱང་སེམས་ཡིན་ན། འགོག་སྙོམས་མ་ཐོབ་པས་ཁྱབ་པར་ཐལ། དེ་དང་འགོག་སྙོམས་ཐོབ་པའི་གཞི་མཐུན་མེད་པའི་ཕྱིར། མ་གྲུབ་ན། འགོག་སྙོམས་རང་རྒྱུད་ལ་སྐྱེས་མ་ཐག་པའི་སྡུག་བསྔལ་ཆོས་བཟོད་ལ་གནས་པའི་བྱང་ ༼༡༢༧༽ སེམས་ཡོད་པར་ཐལ། མ་གྲུབ་པ་གང་ཞིག ཚོགས་སྦྱོར་ན་འགོག་སྙོམས་གསར་དུ་ཐོབ་པ་མེད་པའི་ཕྱིར། འདོད་ན་སྲིད་རྩེའི་སེམས་ལ་བརྟེན་ནས་ཐེག་ཆེན་གྱི་མཐོང་ལམ་གསར་དུ་སྐྱེ་བ་ཡོད་པར་ཐལ། འདོད་པ་གང་ཞིག འགོག་སྙོམས་སྔར་མེད་གསར་དུ་སྐྱེ་བ་སྲིད་རྩེའི་སེམས་ལ་བརྟེན་དགོས་པ་དང༌། འཕགས་རྒྱུད་ཀྱི་འགོག་སྙོམས་འཕགས་ལམ་གྱི་ངོ་བོར་གནས་པའི་ཕྱིར། རང་ལུགས་ནི། ཐེག་དམན་གྱི་མཐོང་ལམ་བསམ་གཏན་ས་དྲུག་གང་རུང་ལ་བརྟེན་ཅིང༌། ཐེག་པ་ཆེན་པོ་སྙིང་རྗེ་ཁྱད་པར་ཅན་གྱིས་ཟིན་པའི་བསམ་གཏན་གྱི་དངོས་གཞིའི་སེམས་ལ་བརྟེན་ནས་གཙོ་བོར་ཐོབ་སྟེ། རྒྱུད་བླར། བསམ་གཏན་ལས་བྱུང་བདེ་བའི་མངལ། །སྙིང་རྗེས་བསྐྱེད་པའི་མ་མའོ། །ཞེས་དང༌། རྒྱན་ལས། བསམ་གཏན་བཞི་པ་ཤིན་ཏུ་ངག་ཐོབ་ནས། །ཞེས་དང༌། དེ་ཡང་བྱང་ཆུབ་ཏུ་སེམས་བསྐྱེད་པ་ཁོ་ན་ཡིན་པས་ཡུལ་སོ་སོར་ངེས་པ་ཡིན་ནོ། །དམིགས་བསལ་ལ།

སྲིད་རྩེའི་སེམས་ལ་ ༼༡༢༨༽ བརྟེན་ནས་ཀྱང་ཡོད་དེ། སྦྱོར་ལམ་སྐད་ཅིག་ཐ་མའི་ངོ་བོར་གྱུར་པའི་སྲིད་རྩེའི་དངོས་གཞིའི་སྙོམས་འཇུག་གིས་སྡུག་བསྔལ་ཆོས་བཟོད་ཀྱི་ངོ་བོར་གྱུར་པའི་འགོག་སྙོམས་ཀྱི་དངོས་ཀྱི་སེམས་རྟེན་བྱེད་པ་ཡོད་པའི་ཕྱིར། གསུམ་པ་ལ། མཚན་ཉིད། དབྱེ་བ། ཐེག་ཆེན་གྱི་མཐོང་ལམ་བྱེ་བྲག་ཏུ་བཤད་པའོ། །དང་པོ་ནི། ཐེག་པ་རང་ལུགས་ཀྱི་སྦྱོར་ལམ་རྫོགས་རྗེས་སུ་བྱུང་ཞིང༌། གནས་ལུགས་ཀྱི་དོན་མངོན་སུམ་དུ་རྟོགས་པའི་བདེན་པ་མངོན་རྟོགས། དབྱེ་ན། ཉན་ཐོས། རང་རྒྱལ། ཐེག་ཆེན་གྱི་མཐོང་ལམ་དང་གསུམ། དང་པོའི་མཚན་ཉིད། གང་ཟག་གི་བདག་མེད་མངོན་སུམ་དུ་རྟོགས་པའི་ཉན་ཐོས་ཀྱི་བདེན་པ་མངོན་རྟོགས། གཉིས་པའི་མཚན་ཉིད། གཟུང་བ་ཆོས་ཀྱི་བདག་མེད་མངོན་སུམ་དུ་རྟོགས་པའི་ཐེག་འབྲིང་གི་བདེན་པ་མངོན་རྟོགས། དབྱེ་ན། གཉིས་ཀ་ལ་ཤེས་བཟོད་སྐད་ཅིག་མ་བཅུ་དྲུག་བཅུ་དྲུག་ཡོད། གསུམ་པ་ལ། མཚན་ཉིད་དང༌། དབྱེ་བ། སྐད་ཅིག་ཏུ་སྐྱེ་དཔྱད་པ། ལུང་ལས་བཤད་ ༼༡༢༩༽ པའི་ཡོན་ཏན་ནོ། །དང་པོ་ལ་ཁ་ཅིག ཆོས་ཉིད་མངོན་སུམ་དུ་གསར་དུ་མཐོང་བའི་བདེན་པ་མངོན་རྟོགས་དང༌། ཐེག་ཆེན་གྱི་སྦྱོར་ལམ་རྫོགས་རྗེས་སུ་བྱུང་ཞིང༌། ཐེག་ཆེན་གྱི་སྒོམ་ལམ་མ་སྐྱེས་གོང་གི ཐེག་ཆེན་སྐྱེས་བུའི་མངོན་རྟོགས་དང༌། དར་ཊཱིཀ་པ་ན་རེ། སྦྱོར་ལམ་ཆོས་མཆོག་གི་འཇུག་ཐོགས་དེ་མ་ཐག་ཏུ་བདེན་བཞིའི་རྣམ་པ་བཅུ་དྲུག་ལ་དམིགས་ནས་སྟོང་ཉིད་སྤྲོས་བྲལ་དུ་མངོན་སུམ་དུ་གསར་དུ་རྟོགས་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་གང་ཞིག སྦྱིན་སོགས་སྤྱོད་པའི་རིགས་མཐའ་དག་གིས་ཟིན་པ་ནི། ཐེག་ཆེན་ཐུན་མོང་མ་ཡིན་པའི་མཐོང་ལམ་གྱི་མཚན་ཉིད། རང་རྒྱུད་ལྡན་གྱི་སྟོང་ཉིད་མངོན་སུམ་དུ་རྟོགས་པའི་ཤེས་རབ་ཀྱིས་ཟིན་པའི་ཐེག་ཆེན་གྱི་བདེན་པ་མངོན་རྟོགས་ནི་ཐེག་ཆེན་གྱི་མཐོང་ལམ་གྱི་མཚན་ཉིད། ཕྱི་མའི་མཚན་གཞི། བདེན་བཞི་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པའི་ཐེག་ཆེན་གྱི་མཐོང་ལམ་ལྟ་བུ།

ཟེར། དང་པོ་ ༼༡༣༠༽ ལ་ཐེག་ཆེན་གྱི་མཐོང་ལམ་རྣམ་གྲོལ་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། ཐེག་ཆེན་གྱི་མཐོང་ལམ་བར་ཆད་མེད་ལམ་གྱིས་སྟོང་ཉིད་མངོན་སུམ་དུ་མཐོང་ཟིན་པ་མ་ཡིན་པར་ཐལ་ལོ། །གཉིས་པ་ལ། ས་དང་པོའི་རྗེས་ཐོབ་ཡེ་ཤེས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། ས་དང་པོའི་ཡེ་ཤེས་ཡིན་པའི་ཕྱིར། འདོད་ན། བདེན་པ་བདེན་ལ་བཟོད་པ་དང༌། །ཞེས་སོགས་ཀྱི་སྐབས་ནས་དངོས་སུ་བསྟན་པའི་མཐོང་ལམ་དུ་ཐལ། འདོད་ན་མཉམ་བཞག་ཏུ་ཐལ། འདོད་པ་གང་ཞིག འདིའི་སྐབས་ནས་དངོས་བསྟན་གྱི་མཐོང་ལམ་ལ་ཤེས་བཟོད་སྐད་ཅིག་མ་བཅུ་དྲུག་ཏུ་གྲངས་ངེས་པའི་ཕྱིར། གསུམ་པ་ལ། སྟོང་ཉིད་མངོན་སུམ་དུ་རྟོགས་པའི་ཐེག་ཆེན་གྱི་མཐོང་ལམ་སྡུག་བསྔལ་ཆོས་ཤེས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། ཀུན་རྫོབ་བདེན་པ་ལ་དངོས་སུ་དམིགས་པར་ཐལ། བདེན་བཞིའི་རྣམ་པ་བཅུ་དྲུག་ལ་ ༼༡༣༡༽ དངོས་སུ་དམིགས་པའི་ཕྱིར། འདོད་ན། བདེན་གཉིས་ཅིག་ཆར་དུ་མངོན་སུམ་དུ་དམིགས་པར་ཐལ། ཀུན་རྫོབ་བདེན་པ་ལ་མངོན་སུམ་དུ་དམིགས་པ་གང་ཞིག དོན་དམ་བདེན་པ་ལ་མངོན་སུམ་དུ་དམིགས་པའི་ཕྱིར། འཁོར་གསུམ་ཁས། ཐེག་ཆེན་གྱི་མཐོང་ལམ་སྡུག་བསྔལ་ཆོས་བཟོད་ཀྱིས་སྟོང་ཉིད་མངོན་སུམ་དུ་མཐོང་ཟིན་པ་མ་ཡིན་པར་ཐལ། ཆོས་ཤེས་ཀྱིས་དེ་མངོན་སུམ་དུ་གསར་དུ་མཐོང་བའི་ཕྱིར། མཚན་ཉིད་གཉིས་པ་ལ་བདེན་བཞི་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པའི་ཐེག་ཆེན་གྱི་མཐོང་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན་ཁྱེད་རྒྱུད་ལྡན་གྱི་གང་ཟག་གི་རྒྱུད་ལ་སྟོང་ཉིད་མངོན་སུམ་དུ་རྟོགས་པའི་ཤེས་རབ་ཡོད་པར་ཐལ། འདོད་ན། སློབ་ལམ་ན་བདེན་གཉིས་ཅིག་ཆར་དུ་མངོན་སུམ་དུ་རྟོགས་པ་མེད་པ་དང་འགལ། རང་ལུགས་ནི། སྟོང་ཉིད་མངོན་སུམ་དུ་རྟོགས་པའི་སྒོ་ནས་ཚེ་འདི་ཕྱི་གཉིས་ཀྱི་ཕན་ཡོན་ཆེན་པོ་དང་ལྡན་པའི་ཐེག་ཆེན་གྱི་

༼༡༣༢༽ བདེན་པ་མངོན་རྟོགས། དབྱེ་ན། ཡུལ་གྱི་སྒོ་ནས་ཆོས་བཟོད་ལ་སོགས་བཅུ་དྲུག ངོ་བོའི་སྒོ་ནས་བར་ཆད་མེད་ལམ་དང་རྣམ་གྲོལ་ལམ་གཉིས། མཚན་ཉིད་ལ། ཁ་ཅིག མཐོང་སྤངས་ཤེས་སྒྲིབ་དངོས་སུ་སྤོང་བའི་ཐེག་ཆེན་གྱི་བདེན་པ་མངོན་རྟོགས་དང༌། རང་རྒྱུ་བར་ཆད་མེད་ལམ་གྱི་ངོ་སྐལ་གྱིས་མཐོང་སྤངས་ཤེས་སྒྲིབ་ལས་གྲོལ་མ་ཐག་པའི་ཐེག་ཆེན་གྱི་བདེན་པ་མངོན་རྟོགས་ཟེར། དང་པོ་ལ་ཐེག་ཆེན་མཐོང་ལམ་པ་དེ་མཐོང་སྤངས་ཤེས་སྒྲིབ་དངོས་སུ་སྤོང་བའི་གང་ཟག་མ་ཡིན་པར་ཐལ། ཐེག་ཆེན་གྱི་མཐོང་ལམ་དེ་དངོས་སུ་སྤོང་བའི་ལམ་མ་ཡིན་པའི་ཕྱིར། མ་གྲུབ་ན་དེ་ཆོས་ཅན། ཐེག་ཆེན་གྱི་མཐོང་ལམ་བར་ཆད་མེད་ལམ་དུ་ཐལ། མཚན་ཉིད་དེའི་ཕྱིར། གཉིས་པ་ལ། ཐེག་ཆེན་གྱི་མཐོང་ལམ་རྣམ་གྲོལ་ལམ་སྐད་ཅིག་མ་གཉིས་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། ཁྱོད་ཀྱི་དངོས་རྒྱུ་དང་ཐེག་ཆེན་གྱི་མཐོང་ལམ་བར་ཆད་མེད་ལམ་གྱི་གཞི་མཐུན་ ༼༡༣༣༽ ཡོད་པར་འགྱུར་རོ། །རང་ལུགས་ནི། མཐོང་སྤངས་ཤེས་སྒྲིབ་ཀྱི་སྤོང་བ་གཉེན་པོས་བསྡུས་པའི་ཐེག་ཆེན་གྱི་བདེན་པ་མངོན་རྟོགས་དང༌། དེའི་རྟེན་གཉེན་པོས་བསྡུས་པའི་ཐེག་ཆེན་གྱི་བདེན་པ་མངོན་རྟོགས་དང་པོ་ལ་དབྱེ་ན། འདོད་པའི་སས་བསྡུས་པའི་མཐོང་སྤངས་ཤེས་སྒྲིབ་དང༌། ཁམས་གོང་གི་སས་བསྡུས་ཀྱི་མཐོང་སྤངས་ཤེས་སྒྲིབ་དངོས་སུ་སྤོང་བའི་བར་ཆད་མེད་ལམ་གཉིས། གཉིས་པ་ལ་ཡང་དེས་རིགས་འགྲེ། གསུམ་པ་ལ། མཁས་པ་སྔ་མས་བཤད་པའི་རྣམ་གྲངས་འགོད། མི་འཐད་པའི་ཆ་དགག རང་ལུགས་བཞག་པའོ། །དང་པོ་ལ། སྐད་ཅིག་མ་གཅིག་ཏུ་འདོད་པ། གཉིས་སུ་འདོད་པ། བཞིར་འདོད་པ། བཅུ་དྲུག་ཏུ་འདོད་པའི་ཚུལ་ལོ། །དང་པོ་ནི། ཁ་ཅིག མཐོང་ལམ་ལ་ལྡོག་པའི་སྒོ་ནས་བཅུ་དྲུག རྫས་ཀྱི་སྒོ་ནས་སྐད་ཅིག་མ་གཅིག་ཏུ་ངེས་ཏེ། ལམ་ཤེས་ཉིད་ཀྱི་སྐད་ཅིག་མ། །ཞེས་དང༌། རིགས་པ་དྲུག་ཅུ་པ་ལས། ཆོས་ཤེས་པའི་ 

༼༡༣༤༽ འོག་ཏུ་ནི། །འདི་ལ་བྱེ་བྲག་དབྱེར་ཡོད་ན། །ཤིན་ཏུ་ཕྲ་བའི་དངོས་རྣམས་ལ། །གང་གི་སྐྱེ་བར་རྣམས་བརྟགས་པ། །རྣམ་པ་མི་མཁས་དེ་ཡིས་ནི། །རྐྱེན་ལས་བྱུང་བའི་དོན་མ་མཐོང༌། །ཞེས་སོ། །གཉིས་པ་ནི། དྲང་ཏི་ལ་སོགས་པ་ན་རེ། མཐོང་ལམ་ཐམས་ཅད་ཆོས་བཟོད་དང༌། ཆོས་ཤེས་ཀྱི་རྫས་གཉིས་སུ་འདུས་ཏེ། བཟོད་པ་ཕྱི་མ་བདུན་ཆོས་བཟོད་དང་རྫས་དབྱེར་མེད། ཤེས་པ་ཕྱི་མ་བདུན་ཆོས་ཤེས་དང་རྫས་དབྱེར་མེད་པའི་ཕྱིར། དར་ཊཱིཀ་པ་ཡང་དེ་དང་མཐུན་ཏེ། བཟོད་པ་བརྒྱད་བར་ཆད་མེད་ལམ་གྱིས་བསྡུས་པའི་ངོ་བོར་རྫས་གཅིག ཤེས་པ་བརྒྱད་རྣམ་གྲོལ་ལམ་གྱིས་བསྡུས་པའི་ངོ་བོར་རྫས་གཅིག ཟེར། གསུམ་པ་ནི། ཁ་ཅིག རྫས་བཞིར་འདུས་ཏེ། ཆོས་བཟོད་བཞིར་ངོ་བོ་གཅིག་པ་ནས་རྗེས་ཤེས་བཞི་ངོ་བོ་གཅིག་པའི་ཐུགས་རྗེར་བཞི་པ་ལ་ཐོགས་མེད་ཀྱིས། སློབ་དཔོན་གྱི་དབྱིག་གཉེན་གྱི་ལུགས་དང་གསུམ། དང་པོ་ནི། ཐེག་ཆེན་གྱི་མཐོང་ལམ་རྫས་ཀྱི་སྒོ་ནས་སྐད་ཅིག་མ་བཅུ་དྲུག་ཏུ་བཞེད་ལ། བཅུ་དྲུག་པོ་དེ་བར་མ་ ༼༡༣༥༽ ཆད་དུ་འབྱུང་བར་བཤད་པའི་ཕྱིར་ཏེ། རྒྱལ་སྲས་ན་ལས། སྐད་ཅིག་བཅུ་དྲུག་བར་མ་ཆད་དུ་འབྱུང༌། །ཞེས་སོ། །བསྡུ་ན་སྡུག་བསྔལ་མཐོང་སྤངས། ཀུན་འབྱུང༌། འགོག་པ། ལམ་མཐོང་སྤངས་ཀྱི་གཉེན་པོར་གྱུར་པའི་མཐོང་ལམ་བཞིར་འདུས། དང་པོ་ལ། སྐད་ཅིག་མ་བཞི་ཡོད་ཅིང༌། དེ་ཡང་དང་པོར་ཁམས་གསུམ་གྱི་སྡུག་བསྔལ་མཐོང་སྤངས་ཅིག་ཆར་དུ་དངོས་སུ་སྤོང་བའི་བར་ཆད་མེད་ལམ་གཅིག་སྐྱེ། དེ་ལ་ཆོས་བཟོད་དུ་འཇོག དེའི་རྗེས་སུ་དེ་ལས་གྲོལ་བའི་རྣམ་གྲོལ་ལམ་གཅིག་སྐྱེ། དེ་ལ་ཆོས་ཤེས་སུ་འཇོག དེའི་རྗེས་སུ་དེ་ཉིད་སྟོབས་དང་མི་འཇིགས་པ་ལ་སོགས་པ་འཕགས་པའི་ཆོས་རྣམས་ཀྱི་རྒྱུད་ངེས་པར་འདྲེན་པར་བྱེད་པའི་ཡེ་ཤེས་སྐད་ཅིག་མ་གཅིག་སྐྱེ། དེ་ལ་རྗེས་བཟོད། དེའི་རྗེས་སུ་རྗེས་བཟོད་དེ་ཉིད་འཕགས་པའི་ཆོས་རྣམས་ཀྱི་རྒྱུར་ངེས་པར་འདྲེན་པར་བྱེད་པའི་ཡེ་ཤེས་སྐད་ཅིག་མ་གཅིག་སྐྱེ།

དེ་ལ་རྗེས་ཤེས་སུ་འཇོག དེ་ནས་ཆོས་བཟོད་དང༌། ཆོས་ཤེས་ལ་གཟུང་བ་རྟོགས་པའི་མཐོང་ལམ་ཞེས་བྱ་ ༼༡༣༦༽ སྟེ། ཆོས་ཉིད་ཀྱི་ཡུལ་ཅན་གྱི་མཐོང་ལམ་ཡིན་པའི་ཕྱིར། ཆོས་བཟོད་ནི་སྡུག་བསྔལ་བདེན་པའི་རང་བཞིན་རྣམ་དག་གི་ཆོས་ཉིད་ཀྱི་ཡུལ་ཅན་ཡིན། ཆོས་ཤེས་ནི་སྡུག་བསྔལ་མཐོང་སྤངས་ལས་གྲོལ་བའི་གློ་བུར་རྣམ་དག་གི་ཡུལ་ཅན་ཡིན་པའི་ཕྱིར། རྗེས་བཟོད་དང་རྗེས་ཤེས་ལ་འཛིན་པ་རྟོགས་པའི་མཐོང་ལམ་ཞེས་བྱ་སྟེ། ཡེ་ཤེས་ཀྱི་ཡུལ་ཅན་གྱི་མཐོང་ལམ་ཡིན་པའི་ཕྱིར་ཏེ། རྗེས་བཟོད་ནི་ཆོས་བཟོད་དང་ཆོས་ཤེས་ཀྱི་ཡུལ་ཅན། རྗེས་ཤེས་རྗེས་བཟོད་ཀྱི་ཡུལ་ཅན་ཡིན་པའི་ཕྱིར། ཐམས་ཅད་ཀྱང་སྤྲོས་པའི་མཚན་མ་མེད་པའི་མཉམ་བཞག་ཡིན་ཏེ། དང་པོ་གཉིས་ཆོས་ཉིད་ལ་མཉམ་པར་བཞག་པ་དང༌། ཕྱི་མ་གཉིས་ཡུལ་ཅན་ཡེ་ཤེས་དང༌། ཡུལ་སྟོང་ཉིད་ཟུང་དུ་འཇུག་པའི་དབྱིངས་ལ་མཉམ་པར་བཞག་པའི་ཕྱིར། དེས་བདེན་པ་ལྷག་མ་རྣམས་ལ་ཤེས་པར་བྱའོ། །ཀུན་བཏུས་ལས། སྡུག་བསྔལ་ལ་ཆོས་ཤེས་པའི་བཟོད་པ་གང་ཞེ་ན། གང་གིས་སྡུག་བསྔལ་མཐོང་བས་སྤོང་བར་བྱ་བའི་ཉོན་མོངས་པ་སྤོང་ ༼༡༣༧༽ བ་དང༌། སྡུག་བསྔལ་ལ་ཆོས་ཤེས་པའི་བཟོད་པ་ཞེས་བྱའོ། །སྡུག་བསྔལ་ལ་ཆོས་ཤེས་པ་གང་ཞེ་ན། ཤེས་པ་གང་གིས་བཟོད་པའི་འཇུག་ཐོགས་སུ་རྣམ་པར་གྲོལ་བ་མངོན་དུ་བྱེད་པའོ། །སྡུག་བསྔལ་ལ་རྗེས་སུ་རྟོག་པར་ཤེས་པའི་བཟོད་པ་གང་ཞེ་ན། སྡུག་བསྔལ་ལ་ཆོས་ཤེས་པའི་འཇུག་ཐོགས་སུ་སྡུག་བསྔལ་ལ་ཆོས་ཤེས་པའི་བཟོད་པ་དང༌། སྡུག་བསྔལ་ལ་ཆོས་ཤེས་པ་འདི་གཉིས་འཕགས་པའི་ཆོས་རྣམས་ཀྱི་རྒྱུའོ་ཞེས་སོ་སོ་རང་ལ་མངོན་སུམ་དུ་གྱུར་པའི་ཟག་པ་མེད་པའི་ཤེས་རབ་བོ། །སྡུག་བསྔལ་རྗེས་སུ་རྟོགས་པའི་ཤེས་པ་གང་ཞེ་ན། ཤེས་པ་གང་གི་རྗེས་སུ་རྟོག་པར་ཤེས་པའི་བཟོད་པ་དེ་ངེས་པར་འཛིན་པའོ། །དེ་བཞིན་དུ་བདེན་པ་ལྷག་མ་རྣམས་ལ་ཡང་བཟོད་པ་དང༌། ཤེས་པ་རྣམས་ཅི་རིགས་སུ་ཤེས་པར་བྱའོ། །དེ་ལ་ཆོས་ཤེས་པའི་བཟོད་པ་དང༌།

ཤེས་པ་རྣམས་ཀྱིས་ནི་གཟུང་བ་རྟོགས་སོ། །རྗེས་སུ་རྟོགས་པའི་བཟོད་པ་དང༌། ཤེས་པ་རྣམས་ཀྱིས་ནི་འཛིན་པ་རྟོགས་སོ། །བཟོད་པ་དང་ཤེས་པ་ཐམས་ཅད་ ༼༡༣༨༽ ལ་ཡང་མཚན་མ་མེད་པར་གནས་པའི་རྣལ་འབྱོར་ཅན་དུ་རིགས་པར་བྱའོ། །ཞེས་སོ། །གཉིས་པ་ནི། ཆོས་ཉིད་མཐོང་ཚུལ་གྱི་སྒོ་ནས་སྐད་ཅིག་མ་གཅིག་ཡིན་ཏེ། ཐེག་ཆེན་གྱི་མཐོང་ལམ་གྱི་སྡུག་བསྔལ་བདེན་པའི་རང་བཞིན་རྣམ་དག་གི་ཆོས་ཉིད་མངོན་སུམ་དུ་མཐོང་བའི་ཚེ། བདེན་པ་ལྷག་མ་རྣམས་ཀྱི་ཆོས་ཉིད་ཀྱང་མངོན་སུམ་དུ་མཐོང་བ་ནུས་པའི་ཕྱིར། འབྲས་བུའི་མངོན་པར་རྟོགས་པ་ལ་ལྟོས་ནས་ཀྱང་སྐད་ཅིག་མ་གཅིག་ཡིན་ཏེ། ཐེག་ཆེན་གྱི་མཐོང་ལམ་གྱི་དུས་སྐད་ཅིག་མ་གཅིག་ལ་སྡུག་བསྔལ་ཤེས་བྱ། ཀུན་འབྱུང་སྤང་བྱ། འགོག་པ་མངོན་དུ་བྱ་རྒྱུ། ལམ་རྒྱུད་ལ་བརྟེན་བྱར་རྟོགས་ནུས་པའི་ཕྱིར། སོ་སོའི་མངོན་པར་རྟོགས་པ་དང་ངེས་པ་འདྲེན་ཚུལ་གྱི་དབང་དུ་བྱས་ནས་སྐད་ཅིག་མ་བཅུ་དྲུག་ཡིན་ཏེ། ཐེག་ཆེན་གྱི་མཐོང་ལམ་དེས་བདེན་བཞི་ལ་ལོག་ཕྱོགས་སུ་འཛིན་པའི་སྒྲོ་འདོགས་བཅུ་དྲུག་གཅོད་བྱེད་ཀྱིས་རྗེས་ཐོབ་ཀྱིས་བསྡུས་པའི་ངེས་པ་བཅུ་དྲུག་འདྲེན་པའི་ནུས་པ་བཅུ་དྲུག་མཉམ་བཞག་གི་གནས་སྐབས་སུ་རིམ་བཞིན་དུ་འབྱུང་བའི་ ༼༡༣༩༽ ཕྱིར་ཏེ། འགྲེལ་ཆེན་ལས། བདེན་པ་རེ་རེ་ལ་ཡང་ཕྱིན་ཅི་ལོག་རྣམ་པར་བསལ་བས་སོ་སོར་རྟོགས་པའི་མངོན་པར་རྟོགས་པ་ལས་སྐད་ཅིག་མ་བཅུ་དྲུག་ཁོ་ནས་མངོན་པར་ཤེས་པ་ཡིན་ནོ། །ཞེས་སོ། །བཅུ་དྲུག་འཇོག་ཚུལ་ཡང་ཐོགས་མེད་དང་མཐུན་པར་བཞེད། འགྲེལ་ཆེན་ལས། དེ་ལ་ཆོས་ཤེས་པའི་བཟོད་པ་དང༌། ཆོས་ཤེས་པས་ནི་གཟུང་བ་རྟོགས་ལ། རྗེས་སུ་ཤེས་པའི་བཟོད་པ་དང༌། རྗེས་སུ་ཤེས་པས་ནི་འཛིན་པ་རྟོགས་པ་ཡིན་ནོ། །ཞེས། ཐོགས་མེད་ཀྱིས་བཞེད་པ་ཇི་ལྟ་བ་བཞིན་གསུངས་པའི་ཕྱིར། གསུམ་པ་ནི། ཐེག་ཆེན་གྱི་མཐོང་ལམ་དེ་རྫས་ཀྱི་སྒོ་ནས་སྐད་ཅིག་མ་བཅུ་དྲུག་དུ་བཞེད་ཅིང༌།

དེ་ཡང་དང་པོར་འདོད་པའི་སས་བསྡུས་ཀྱི་སྡུག་བསྔལ་མཐོང་སྤངས་དངོས་སུ་སྤོང་བའི་བར་ཆད་མེད་ལམ་སྐད་ཅིག་མ་གཅིག་སྐྱེ། དེ་ལ་སྡུག་བསྔལ་ཆོས་བཟོད་དུ་འཇོག དེའི་རྗེས་སུ་དེ་ལས་གྲོལ་བའི་རྣམ་གྲོལ་ལམ་གཅིག་སྐྱེ། དེ་ལ་ཆོས་ཤེས་སུ་འཇོག དེའི་རྗེས་སུ་ཁམས་གོང་གི་སྡུག་བསྔལ་ ༼༡༤༠༽ མཐོང་སྤངས་དངོས་སུ་སྤོང་བའི་བར་ཆད་མེད་ལམ་གཅིག་སྐྱེ། དེ་ལ་རྗེས་བཟོད་དུ་འཇོག དེའི་རྗེས་སུ་དེ་ལས་གྲོལ་བའི་རྣམ་གྲོལ་ལམ་གཅིག་སྐྱེ། དེ་ལ་རྗེས་ཤེས་སུ་འཇོག དེས་ལྷག་མ་རྣམས་ལ་རིགས་བསྒྲེ་ཞིང་བཟོད་པ་བརྒྱད་བར་ཆད་མེད་ལམ་དང༌། ཤེས་པ་བརྒྱད་རྣམ་གྲོལ་ལམ་གྱིས་བསྡུས་པའི་རྫས་སོ་སོ་བ་ཡིན་ཏེ། མཛོད་ལས། འཇིག་རྟེན་པ་ཡི་ཆོས་མཆོག་ལས། །ཆོས་ཀྱི་བཟོད་པ་ཟག་པ་མེད། །འདོད་སྡུག་བསྔལ་ལ་དེ་ནས་ནི། །དེ་ཉིད་ལ་ཆོས་ཤེས་དེ་བཞིན། །སྡུག་བསྔལ་ལྷག་ལ་རྗེས་བཟོད་ཤེས། །བདེན་པ་གསུམ་ལའང་དེ་བཞིན་ནོ། །དེ་ལྟར་བདེན་པ་མངོན་རྟོགས་འདི། །སེམས་བཅུ་དྲུག་གོ་རྣམ་གསུམ་སྟེ། །མཐོང་དམིགས་བྱ་བ་ཞེས་བྱའོ། །དེ་ནི་ཆོས་མཆོག་དང་ས་གཅིག །བཟོད་དང་ཤེས་པ་གོ་རིམ་བཞིན། །བར་ཆད་མེད་དང་རྣམ་གྲོལ་ལམ། །ཞེས་སོ། །གཉིས་པ་ནི། ལུགས་དང་པོ་མཐའ་གཅིག་ཏུ་མཐོང་ལམ་རྫས་ཀྱི་སྒོ་ནས་སྐད་ཅིག་མ་གཅིག་ཏུ་འདོད་པ་མི་འཐད་དེ། མཐོང་སྤངས་སྤོང་བའི་ཕྱིར་དུ་མཐོང་ལམ་གསུངས་པ་དོན་ ༼༡༤༡༽ མེད་དུ་ཐལ། མཐོང་སྤངས་ཤེས་སྒྲིབ་ཀྱི་ས་བོན་དངོས་སུ་སྤོང་བའི་ཐེག་ཆེན་གྱི་མཐོང་ལམ་བར་ཆད་མེད་ལམ་གཞི་མ་གྲུབ་པའི་ཕྱིར། མ་གྲུབ་ན། དེ་ལས་གྲོལ་བའི་རྣམ་གྲོལ་ལམ་ཡོད་པར་ཐལ། འདོད་ན་ནང་འགལ། ཐེག་ཆེན་མཐོང་ལམ་པ་ཡིན་ན། ཤིན་ཏུ་དབང་རྣོན་ཡིན་དགོས་པར་ཐལ། དེ་ཡིན་ན་དུས་སྐད་ཅིག་མ་གཅིག་ལ་མཐོང་ལམ་གྱི་བྱེད་པ་རྫོགས་ནུས་ཡིན་དགོས་པའི་ཕྱིར། ལུགས་གཉིས་པ་ལ། འདོད་པའི་སས་བསྡུས་ཀྱི་མཐོང་སྤངས་དང༌། ཁམས་གོང་གི་སས་བསྡུས་ཀྱི་མཐོང་སྤངས་ལ་སྤོང་དཀའ་སླའི་ཁྱད་པར་ཅུང་ཟད་ཀྱང་མེད་པར་ཐལ།

འདོད་པའི་སས་བསྡུས་ཀྱི་མཐོང་སྤངས་སྤོང་བཞིན་པའི་བར་ཆད་མེད་ལམ་ཡིན་ན། ཁམས་གོང་གི་མཐོང་སྤངས་མཐའ་དག་ཅིག་ཆར་དུ་སྤོང་བའི་བར་ཆད་མེད་ལམ་ཡིན་དགོས་པའི་ཕྱིར། རྟགས་ཁས། ཉན་ཐོས་ཀྱི་མཐོང་ལམ་ཤེས་པ་བརྒྱད་པོ་དེ་ཡང་ངོ་བོ་ ༼༡༤༢༽ གཅིག་ལ་ལྡོག་པའི་སྒོ་ནས་ཕྱེ་བ་ཡིན་པར་ཐལ། ཐེག་ཆེན་གྱི་མཐོང་ལམ་དབང་རྟུལ་ལ་ཡང་དེ་ལྟར་ཡིན་པའི་ཕྱིར། འདོད་ན། རྒྱུན་ཞུགས་འབྲས་གནས་དང༌། དེའི་ཞུགས་པའི་གཞི་མཐུན་ཡོད་པར་ཐལ། ལམ་རྗེས་ཤེས་ལ་གནས་བཞིན་པའི་རྒྱུན་ཞུགས་དང༌། སྡུག་བསྔལ་ཆོས་ཤེས་ལ་གནས་བཞིན་པའི་གཞི་མཐུན་ཡོད་པའི་ཕྱིར། ལུགས་གསུམ་པ་ལ། སྐད་ཅིག་དང་པོ་བཅོ་ལྔ་ལ་གནས་བཞིན་པའི་བྱང་སེམས་ལ་རྒྱུན་ཞུགས་ཞུགས་པ་དང༌། བཅུ་དྲུག་པ་ལ་གནས་པའི་བྱང་སེམས་ལ་རྒྱུན་ཞུགས་འབྲས་གནས་ཀྱི་མིང་གི་བཏགས་པ་མི་འཐད་པར་ཐལ། ལམ་རྗེས་ཤེས་ལ་གནས་པའི་བྱང་སེམས་ཡིན་ན། སྡུག་བསྔལ་རྗེས་ཤེས་ལ་གནས་པའི་བྱང་སེམས་ཡིན་དགོས་པའི་ཕྱིར། ཀུན་འབྱུང་ལ་རྗེས་ཤེས་ཀྱི་གནས་སྐབས་སུ་བྱམས་སོགས་ཚད་མེད་བཞི་མ་བསྒོམས་ན། འགོག་པ་ལ་ཆོས་བཟོད་ཀྱི་གནས་སྐབས་སུ་སེམས་ཅན་གྱི་ཁམས་ལ་ལྟོས་པ་མེད་པའི་དམན་པའི་མྱང་འདས་སུ་ལྟུང་བར་ ༼༡༤༣༽ བཤད་པ་མི་འཐད་པར་ཐལ། འགོག་པ་ལ་ཆོས་བཟོད་ཡིན་ན། ཀུན་འབྱུང་རྗེས་ཤེས་ཀྱི་སྔ་ལོགས་སུ་བྱུང་བས་མ་ཁྱབ་པའི་ཕྱིར། རྟགས་ཁས། འདོད་མི་ནུས་ཏེ། ཉི་ཁྲི་སྣང་བ་ལས། ཀུན་འབྱུང་ལ་རྗེས་སུ་ཤེས་པ་ནི། ཡང་སེམས་ཅན་ཐམས་ཅད་ལ་མི་དམིགས་པའི་ཚུལ་གྱིས། བྱམས་པ་དང༌། སྙིང་རྗེ་དང༌། དགའ་བ་དང༌། བཏང་སྙོམས་པ་ཤིན་ཏུ་བསྒོམས་པའི་ཕྱིར། དེ་རྣམས་ལ་མི་དང་མི་མ་ཡིན་པ་ལ་སོགས་པས་གླགས་རྙེད་པར་མི་འགྱུར་ཏེ། མཐོང་བའི་ལམ་གྱི་སྐད་ཅིག་མ་བརྒྱད་པ་ལ་བྱང་ཆུབ་སེམས་དཔའི་དགོངས་པ་མཐའ་ཡས་པ་མཛད་པ་ཡིན་གྱི། གཞན་དུ་ན་སྐད་ཅིག་མ་དགུ་པ་ལ་སེམས་ཅན་གྱི་ཁམས་ལ་ལྟོས་པ་མེད་པའི་འགོག་པར་ལྟུང་བར་འགྱུར་རོ། །ཞེས་སོ། །གསུམ་པ་རང་ལུགས་ལ།

ཐ་སྙད་རྣམ་འཇོག་པར། དོན་གནས་ཚད་ཀྱི་དབང་དུ་བྱས་པ། སྐད་ཅིག་མའི་ཡུན་ཚད་ངོས་གཟུང་བ་དང་གསུམ། དང་པོ་ནི། སྐད་ཅིག་མ་བཅུ་དྲུག་ཏུ་འདོད་པའི་ ༼༡༤༤༽ ཕྱོགས་ཁས་ལེན་ཏེ། གནས་སྐབས་བློ་ཡུལ་དུ་འཆར་བདེ་བའི་ཕྱིར། གཉིས་པ་ནི། དབང་པོའི་རིམ་པས་སྐད་ཅིག་མའི་གྲངས་འཇོག་པ་ཡིན་གྱི། མཐའ་གཅིག་ཏུ་ངེས་པ་མ་ཡིན་ནོ། །དེ་ཡང་སྐྱེ་བའི་ཚུལ་བཞིར་འགྱུར་ཏེ། ཤིན་ཏུ་དབང་རྣོན། ཅུང་ཟད་རྣོ་བ། དབང་འབྲིང༌། དབང་རྟུལ་གྱི་རྒྱུད་ལ་སྐྱེ་ཚུལ་ལོ། །དང་པོ་ནི། སྐད་ཅིག་མ་གཅིག་ཏུ་སྐྱེ་སྟེ། བྱང་སེམས་ཤིན་ཏུ་དབང་རྣོན་གྱིས་ཆོས་ཉིད་མངོན་སུམ་དུ་གསར་དུ་མཐོང་བའི་དུས་ཀྱི་སྐད་ཅིག་མ་དེ་ལ། སྡུག་བསྔལ་ཤེས། ཀུན་འབྱུང་སྤོང༌། འགོག་པ་མངོན་དུ་བྱེད། ལམ་བསྒོམས་པའི་མཐོང་ལམ་གྱི་བྱེད་པ་རྣམས་རྫོགས་པར་ནུས་པའི་ཕྱིར། ལྡོག་པའི་སྒོ་ནས་བཅུ་དྲུག་ཏུ་འགྱུར་ཏེ། འདོད་པའི་སས་བསྡུས་ཀྱི་བདེན་བཞིའི་གནས་ལུགས་མངོན་སུམ་དུ་ཤེས་པའི་ཆ་ནས་ཆོས་ཤེས་བཞི། དེ་ལ་མི་སྐྲག་པའི་ཆ་ནས་ཆོས་བཟོད་བཞི། ཁམས་གོང་གི་བདེན་བཞིའི་གནས་ལུགས་མངོན་སུམ་དུ་རྟོགས་པའི་ཆ་ནས་རྗེས་ཤེས་བཞི། ༼༡༤༥༽ དེ་ལ་མི་སྐྲག་པའི་ཆ་ནས་རྗེས་བཟོད་བཞིར་འཇོག་པའི་ཕྱིར། ཀླུ་སྒྲུབ་ཀྱིས་སྐད་ཅིག་མ་གཅིག་ཏུ་བཤད་པ་ཡང་འདི་ལ་དགོངས་སོ། །གཉིས་པ་ནི། བྱང་སེམས་ཅུང་ཟད་དབང་རྣོན་གྱི་རྒྱུད་ལ་རྫས་ཀྱི་སྒོ་ནས་མཐོང་ལམ་སྐད་ཅིག་མ་གཉིས་སུ་སྐྱེ་སྟེ། དང་པོ་ཁམས་གསུམ་གྱི་མཐོང་སྤངས་མཐའ་དག་དངོས་སུ་སྤོང་བའི་བར་ཆད་མེད་ལམ་གཅིག་སྐྱེ། དེ་ལ་ལྡོག་པའི་སྒོ་ནས་བཟོད་པ་བརྒྱད་དུ་འཇོག དེའི་རྗེས་སུ་དེ་ལས་གྲོལ་བའི་རྣམ་གྲོལ་ལམ་གཅིག་སྐྱེ། དེ་ལ་ལྡོག་པའི་སྒོ་ནས་ཤེས་པ་བརྒྱད་དུ་འཇོག་པའི་ཕྱིར། གསུམ་པ་ནི། བྱང་སེམས་དབང་འབྲིང་གི་རྒྱུད་ལ་མཐོང་ལམ་རྫས་ཀྱི་སྒོ་ནས་སྐད་ཅིག་མ་བཞི་སྐྱེ་སྟེ། དང་པོ་འདོད་པའི་སས་བསྡུས་ཀྱི་མཐོང་སྤངས་མཐའ་དག་དངོས་སུ་སྤོང་བའི་བར་ཆད་མེད་ལམ་གཅིག་སྐྱེ།

དེ་ལ་ལྡོག་པའི་སྒོ་ནས་ཆོས་བཟོད་བཞིར་འཇོག དེའི་རྗེས་སུ་དེ་ལས་གྲོལ་བའི་རྣམ་གྲོལ་ལམ་གཅིག་སྐྱེ། དེ་ལ་ལྡོག་པའི་སྒོ་ནས་ཆོས་ཤེས་བཞི། དེའི་རྗེས་སུ་ཁམས་ ༼༡༤༦༽ གོང་གི་མཐོང་སྤངས་མཐའ་དངོས་སུ་སྤོང་བའི་བར་ཆད་མེད་ལམ་གཅིག་སྐྱེ། དེ་ལ་ལྡོག་པའི་སྒོ་ནས་རྗེས་བཟོད་བཞི། དེའི་རྗེས་སུ་དེ་ལས་གྲོལ་བའི་རྣམ་གྲོལ་ལམ་གཅིག་སྐྱེ། དེ་ལ་ལྡོག་པའི་སྒོ་ནས་རྗེས་ཤེས་བཞིར་འཇོག བཞི་པ་ནི། བྱང་སེམས་དབང་རྟུལ་གྱི་རྒྱུད་ལ་རྫས་ཀྱི་སྒོ་ནས་སྐད་ཅིག་མ་བཅུ་དྲུག་ཏུ་སྐྱེ་ལ། དེ་ལ་ཡང༌། ཐོགས་མེད་ཀྱིས་བཤད་པ་ལྟར་གྱི་སྐྱེ་ཚུལ་དང༌། དབྱིག་གཉེན་གྱིས་བཤད་པ་ལྟར་གྱིས་སྐྱེ་ཚུལ་གཉིས། ཆོས་བཤེས་ཀྱིས། དེ་ལྟར་ན་མཐོང་བའི་ལམ་ལ་དུས་ཇི་སྙེད་ཅིག་ཐོགས་ཞེ་ན། འདི་ནི་བྱང་ཆུབ་སེམས་དཔའི་ཤེས་རབ་དང༌། བརྩོན་འགྲུས་དང༌། དང་པོའི་རྗེས་སུ་འབྲང་བས་ན་དུས་གཅིག་ཏུ་ཆད་པ་ཅི་ཡང་མེད་དོ། །དེ་བཞིན་དུ་སྤྱིའི་དུས་བསྐལ་པ་གྲངས་མེད་པ་གསུམ་ཞེས་བྱ་བའི་དུས་ཀྱང་ངེས་པ་ཅན་དུ་ནམ་ཡང་མི་འགྱུར་རོ། །ཞེས་གསུངས་པ་ལྟར་རོ། །གསུམ་པ་ལ། སྤྱིར་སྐད་ཅིག་མ་ལ། དུས་མཐའི་དང༌། བྱ་རྫོགས་ཀྱི་སྐད་ཅིག་མ་གཉིས། ༼༡༤༧༽ དང་པོ། སེ་གོལ་གཅིག་ཏོག་པའི་ཡུན་ཚད་ལ་དྲུག་ཅུ་རྩ་ལྔར་ཕྱེ་བའི་ཆ་ཤས་གཅིག་ལྟ་བུ། གཉིས་པ་ནི། བྱ་བ་གང་དང་གང་བརྩམས་ནས་མ་གྲུབ་ཀྱི་བར་གྱི་ཡུན་ཚད་ལྟ་བུ། འདིའི་སྐད་ཅིག་ནི། ཕྱི་མའི་དབང་དུ་བྱས་ཏེ། ཀུན་བཏུས་སུ། སེམས་ཀྱི་སྐད་ཅིག་བཅུ་དྲུག་པ་འདི་དག་ནི་མཐོང་བའི་ལམ་མོ། །སེམས་ཀྱི་སྐད་ཅིག་ནི་ཤེས་བྱ་ལ་ཤེས་པ་འབྱུང་བ་ཡོངས་སུ་རྫོགས་པར་རིག་པར་བྱའོ། །ཞེས་སོ། །བཞི་པ་ལ་སྤང་བྱ་ལས་གྲོལ་བའི། ཐོབ་བྱ་ཐོབ་པའི་ཡོན་ཏན་གཉིས། དང་པོ་ནི། ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་པ་སྐྱེས་སོ། །ཞེས་གསུངས་པས་སོ། །རྡུལ་མེད་པ་ནི་ཆོས་བཟོད་ལ་ལྡན་པའི་ཡོན་ཏན་ཏེ།

དེས་མཐོང་སྤངས་ཀྱི་དྲི་མ་འཇོམས་པར་བྱེད་པའི་ཕྱིར། དྲི་མ་དང་བྲལ་བ་ནི། ཆོས་ཤེས་ལ་ལྡན་པའི་ཡོན་ཏན་ཏེ། དེ་རང་གི་ངོ་སྐལ་གྱི་མཐོང་སྤངས་ལས་གྲོལ་བའི་ཕྱིར། གཉིས་པ་ནི། མདོ་ལས། ཆོས་མཐོང་བ་ ༼༡༤༨༽ ཆོས་ཐོབ་པ། ཆོས་རིག་པ། ཆོས་རྟོགས་པ། སོམ་ཉི་ལས་བརྒལ་བ། ཐེ་ཚོམ་ལས་བརྒལ་བ། གཞན་གྱི་དྲིང་མི་འཇོག་པ། སྟོན་པའི་བསྟན་པ་ལས་གཞན་གྱི་མི་བཀྲི་བ། ཆོས་རྣམས་ལ་མི་འཇིགས་པ་ཐོབ་པ། ཞེས་གསུང་ངོ༌། །དེ་ཡང་དང་པོ་བཞི་ནི། ཆོས་བཟོད། ཆོས་ཤེས། རྗེས་བཟོད། རྗེས་ཤེས་བཞི་ལ་རིམ་བཞིན་དུ་ལྡན་པའི་ཡོན་ཏན་ནོ། །ཕྱི་མ་རྣམས་ནི་མཐོང་ལམ་སྤྱིའི་ཡོན་ཏན་ནོ། །དེ་ཡང་མཐོང་ལམ་ལ་སོམ་ཉི་ལས་བརྒལ་བ་ཞེས་བྱ་སྟེ། རང་གིས་ཐོབ་པའི་ཡོན་ཏན་ལ་སོམ་ཉི་སྤངས་པའི་ཕྱིར། ཐེམ་ཚོམ་ལས་བརྒལ་བ་ཞེས་བྱ་སྟེ། གཞན་གྱིས་ཐོབ་པའི་ཡོན་ཏན་ལ་ཐེ་ཚོམ་ཟད་པའི་ཕྱིར། གཞན་གྱི་དྲིང་མི་འཇོག་པ་ཞེས་བྱ་སྟེ། ལམ་བསྒོམ་པའི་ཚུལ་གཞན་ལ་རག་མ་ལས་པར་ཤེས་པའི་ཕྱིར། སྟོན་པའི་བསྟན་པ་ལ་གཞན་གྱིས་མི་བཀྲི་བ་ཞེས་བྱ་སྟེ། བདུད་དང་མུ་སྟེགས་ལ་སོགས་པ་ལ་བསྒོམ་པ་ལ་བར་ ༼༡༤༩༽ ཆད་མི་ནུས་པའི་ཕྱིར། ཆོས་རྣམས་ལ་མི་འཇིགས་པ་ཐོབ་པ་ཞེས་བྱ་སྟེ། གཞན་གྱིས་དྲིས་པའི་ལན་ལུང་དུ་སྟོན་པ་ལ་སེམས་ཞུམ་པ་མེད་པའི་ཕྱིར། གཉིས་པ་ནི། ཐེག་ཆེན་གྱི་མཐོང་ལམ་ཤེས་བཟོད་སྐད་ཅིག་མ་བཅུ་དྲུག་ཆོས་ཅན། ལམ་ཤེས་འཆད་པའི་སྐབས་ནས་དངོས་སུ་བསྟན་པའི་མཐོང་ལམ་ཡིན་ཏེ། ཚེ་འདི་ཕྱི་གཉིས་ཀྱི་ཕན་ཡོན་ཆེན་པོ་དང་ལྡན་པའི་ཐེག་ཆེན་གྱི་བདེན་པ་མངོན་རྟོགས་ཡིན་པའི་ཕྱིར། གཉིས་པ་ལ། བསྒོམ་ལམ་གྱི་བྱེད་པ་དང༌། བྱེད་པ་ཅན་གྱི་བསྒོམ་ལམ་གཉིས། དང་པོ་ནི། ཀུན་ནས་ཞི་དང་ཐམས་ཅད་ལ། །ཞེས་སྐབས་སུ། གཉིས་ཀྱི་དང་པོ། ཐེག་ཆེན་བསྒོམ་ལམ་གྱི་བྱེད་པ་ལ། མཚན་ཉིད་དང༌། དབྱེ་བ་གཉིས། དང་པོ་ལ། ཁ་ཅིག ཐེག་ཆེན་གྱི་བསྒོམ་ལམ་བསྒོམ་སྟོབས་ཀྱིས་མ་ཐོབ་པའི་དགེ་ལེགས་དང༌།

ཐེག་ཆེན་གྱི་སྒོམ་ལམ་བསྒོམ་སྟོབས་ཀྱིས་ཐོབ་པའི་དགེ་ལེགས་ཟེར། ཐེག་ཆེན་གྱི་ཚོགས་ལམ་ན། ཐེག་ཆེན་གྱི་སྒོམ་ལམ་གྱི་བྱེད་པ་ཡོད་པར་ཐལ། 

༼༡༥༠༽ དེ་ན་མཚན་ཉིད་ཕྱི་མ་དེ་ཡོད་པའི་ཕྱིར་ཏེ། སློབ་ལམ་ན་རང་རྒྱུ་རྣམ་མཁྱེན་སྒོམ་སྟོབས་ཀྱིས་ཐོབ་པའི་དགེ་ལེགས་ཡོད་པའི་ཕྱིར་ཏེ། རྣམ་མཁྱེན་གྱིས་བདག་རྐྱེན་བྱས་པ་ལས་བྱུང་བའི་མཛད་པའི་ཕྲིན་ལས་ཡོད་པའི་ཕྱིར། ལུགས་དང་པོ་ཡང་དེས་ཁེགས། རང་ལུགས་ནི། རང་རྒྱུ་ཐེག་ཆེན་གྱི་སྒོམ་ལམ་ངོ་བོ་ཇི་ལྟ་བ་བཞིན་དུ་བསྒོམ་སྟོབས་ཀྱིས་ཐོབ་པའི་དགེ་ལེགས། དབྱེ་ན་གནས་སྐབས་དང་མཐར་ཐུག་གི་བྱེད་པ་གཉིས། དང་པོ་ནི། བསྒོམ་ལམ་སྐད་ཅིག་གཉིས་པ་ནས་རྒྱུན་མཐའི་བར་གྱི་སྤངས་རྟོགས་ཀྱི་ཡོན་ཏན་རྣམས་ལྟ་བུ། གཉིས་པ་ནི། སངས་རྒྱས་སའི་སྤངས་རྟོགས་ཀྱི་ཡོན་ཏན་རྣམས་ལྟ་བུའོ། །འབྲས་བུའི་སྒོ་ནས་དབྱེ་ན། ཀུན་ནས་ཞི་བའི། ཐམས་ཅད་ལ་འདུད་པའི། ཉོན་མོངས་པ་ལས་རྒྱལ་བའི། གནོད་པས་རྫི་བ་མེད་པའི། རྫོགས་པའི་བྱང་ཆུབ་བསྒྲུབ་པའི་རྟེན་གྱི་ཡུལ་མཆོད་པའི་གནས་སུ་གྱུར་པའི་ཐེག་ཆེན་གྱི་སྒོམ་ལམ་གྱི། དབྱེ་བ་དང་དྲུག་བསྡུ་ན་སྐྱེས་བུ་བྱེད་པའི། རྣམ་སྨིན་གྱི་བདག་པོའི་འབྲས་ ༼༡༥༡༽ བུ་དང་གསུམ། དང་པོ་ལ། ནང་གི་ཉེར་འཚེ་ཞི་བ་དང༌། ཕྱིའི་ཉེར་འཚེ་ཞི་བ་གཉིས། དང་པོ་ལ། གནས་སྐབས་ཀྱི་འབྲས་བུའི་དབང་དུ་བྱས་ནས་བྱེད་པ་དང་པོ་གཉིས། མཐར་ཐུག་གི་འབྲས་བུའི་དབང་དུ་བྱས་ནས་བྱེད་པ་གསུམ་པ། སྤྱིའི་ཉེར་འཚེ་ཞི་བའི་དབང་དུ་བྱས་ནས་བྱེད་པ་བཞི་པ། གཉིས་པའི་དབང་དུ་བྱས་ནས་ལྔ་པ། གསུམ་པའི་དབང་དུ་བྱས་ནས་དྲུག་པ་བཞག་པ་ཡིན་ནོ། །གཉིས་པ་ནི། འདིར་བསྟན་ཀུན་ནས་ཞི་བ་ལ་སོགས་པའི་བྱེད་པ་དྲུག་ཆོས་ཅན། ཐེག་ཆེན་སྒོམ་ལམ་གྱི་བྱེད་པ་ཡིན་ཏེ། རང་གི་རྒྱུར་གྱུར་པའི་ཐེག་ཆེན་གྱི་སྒོམ་ལམ་ངོ་བོ་ཇི་ལྟ་བ་བཞིན་དུ་སྒོམ་སྟོབས་ཀྱིས་ཐོབ་པའི་རྣམ་དཀར་གྱི་ཡོན་ཏན་ཡིན་པའི་ཕྱིར། གཉིས་པ་ལ། སྤྱིར་བསྟན་པ་དང༌། སོ་སོར་བཤད་པ་གཉིས། དང་པོ་ནི། བྱེད་པའི་འོག་ཏུ་བསྒོམ་པའི་ལམ། །ཞེས་སྐབས་སུ། གཉིས་ཀྱི་དང་པོ།

སྒོམ་ལམ་ལ། ལུས་ཀྱི་རྟེན། བསམ་པའི་རྟེན། རྟེན་པ་སྒོམ་ལམ་ ༼༡༥༢༽ གྱི་རང་བཞིན་ནོ། །དང་པོ་ལ། རང་རྒྱལ་ནི། འདོད་པའི་རྟེན་ཅན་དུ་ངེས་ལ། ཉན་ཐོས་ཀྱི་སྒོམ་ལམ་སྔར་མེད་གསར་དུ་སྐྱེ་བ་འདོད་གཟུགས་ཀྱི་རྟེན་དང༌། ཐོབ་ཟིན་གནས་པ་གཟུགས་མེད་ཀྱི་རྟེན་ལ་ཡང་ཡོད། ཐེག་ཆེན་གྱི་སྒོམ་ལམ་འདོད་གཟུགས་གང་རུང་གི་རྟེན་ཅན་དུ་ངེས་ཀྱི་གཟུགས་མེད་ཀྱི་རྟེན་ཅན་མེད་དེ། གཟུགས་མེད་ཁམས་པ་ནི། ཐེག་ཆེན་འཕགས་པའི་འཕྲིན་ལས་དངོས་སུ་འཇུག་པའི་རྟེན་དུ་མི་རུང་བའི་ཕྱིར་ཏེ། སྡུད་པ་ལས། བྱང་ཆུབ་ཡོན་ཏན་ཕ་རོལ་ཕྱིན་ཉམས་འགྱུར་འོང་ཞེས། །གཟུགས་མེད་ཁམས་སུ་སྐྱེ་བ་དོན་དུ་གཉེར་མི་བྱེད། །ཅེས་སོ། །གཉིས་པ་ལ། སྤྱིར་བསྟན་པ་དང༌། དོགས་གཅོད་གཉིས་ལས། དང་པོ་ནི། ཐེག་དམན་གྱི་སྒོམ་ལམ་སྔར་མེད་གསར་དུ་སྐྱེ་བ་བསམ་གཏན་ས་དྲུག་གང་རུང་ལ་དངོས་སུ་བརྟེན་ཅིང༌། ཐོབ་ཟིན་མངོན་དུ་བྱེད་པ་གཟུགས་མེད་ཀྱི་སེམས་ལ་བརྟེན་པ་ཡོད་དེ། ཉན་ཐོས་བསྒོམ་ལམ་པས་སྲིད་རྩེའི་དངོས་གཞི་ལ་བརྟེན་ནས་འགོག་སྙོམས་མངོན་དུ་བྱེད་པ་ ༼༡༥༣༽ ཡོད་པའི་ཕྱིར། ཐེག་ཆེན་གྱི་བསམ་གཏན་བཞི་པའི་དངོས་གཞིའི་སེམས་ལ་བརྟེན་པ་གཙོ་ཆེ་སྟེ། དེ་ཞི་ལྷག་ཆད་མཉམ་པས་དེ་ལ་བརྟེན་ནས་ལམ་སྒྲུབ་སླ་བའི་ཕྱིར། གཟུགས་མེད་ཀྱི་སེམས་ལ་དངོས་སུ་མ་བརྟེན་པ་མ་ཡིན་ཏེ། ས་དང་པོའི་མཉམ་བཞག་ཁྱད་པར་ལམ་གྱི་སྐད་ཅིག་ཐ་མའི་ངོ་བོར་གྱུར་པའི་གཟུགས་མེད་ཀྱི་དངོས་གཞིས་ས་གཉིས་པའི་དངོས་རྒྱུ་བྱེད་པ་ཡོད་པའི་ཕྱིར། གཉིས་པ་ནི། འགྲེལ་ཆེན་ལས། གང་ཡང༌། འདོད་པའི་ཁམས་ལ་སྲིད་རྩེ་ཡི། །བྱང་ཆུབ་ལམ་གྱི་ཡན་ལག་སྤངས། །ཞེས་བྱ་བ་དེ། ལ་ལ་ནི་ཐབས་ལ་མི་མཁས་པ་ཡིན་པའི་ཕྱིར། ཉན་ཐོས་ཀྱི་དབང་དུ་བྱས་པ་ཡིན་གྱི། དེ་དང་འདི་ལ་འགལ་བ་མེད་དོ་ཞེས་འཆད་དོ། །ཞེས་གསུངས་པའི་དོན་ལ། ཁ་ཅིག ཐེག་དམན་གྱི་སྒོམ་ལམ་འདོད་པ་དང་སྲིད་རྩེའི་སེམས་ལ་མ་བརྟེན་ཏེ།

ཐབས་ལ་མི་མཁས་པའི་ཕྱིར། ཐེག་ཆེན་གྱི་སྒོམ་ལམ་དེ་གཉིས་ལ་བརྟེན་ཏེ། ཐབས་ལ་མཁས་པའི་ ༼༡༥༤༽ ཕྱིར། ཞེས་ཟེར། མི་འཐད་དེ། ས་དང་པོའི་ཡེ་ཤེས་དང་འདོད་སེམས་ཀྱི་གཞི་མཐུན་ཡོད་པར་ཐལ། ཐེག་ཆེན་སྒོམ་ལམ་གྱི་དངོས་ཀྱི་སེམས་རྟེན་དང༌། འདོད་སེམས་ཀྱི་གཞི་མཐུན་ཡོད་པའི་ཕྱིར། ལུང་གི་དོན་ནི། བྱང་སེམས་འཕགས་པས་འདོད་པའི་སེམས་ཅན་ལ་དམིགས་པའི་བརྩེ་བ་སྙིང་རྗེ་དང་ལྡན་པའི་རྗེས་ཐོབ་ཀྱི་མཁྱེན་པ་ལ་དངོས་སུ་བརྟེན་ནས་བསྒོམ་ལ་མངོན་དུ་བྱེད་པ་ཡོད་དེ། དེ་ཐབས་ལ་མཁས་པ་ཡིན་པའི་ཕྱིར། ཐེག་དམན་གྱིས་དེ་ལྟར་མི་ནུས་ཏེ། དེ་ཐབས་ལ་མི་མཁས་པའི་ཕྱིར། དེས་ན་ཐེག་ཆེན་གྱི་སྒོམ་ལམ་སྐད་ཅིག་མ་དང་པོ་མཉམ་བཞག་ཏུ་ངེས་ཀྱང་དེའི་དངོས་རྒྱུ་ལས་དང་པོའི་མཉམ་བཞག་ཁྱད་པར་གྱི་ལམ་ཡང་ཡོད། རྗེས་ཐོབ་ཁྱད་པར་གྱི་ལམ་ཡང་ཡོད་པར་ཤེས་པར་བྱའོ། །གསུམ་པ་ལ། མཚན་ཉིད་དང༌། དབྱེ་བ་གཉིས། དང་པོ་ནི། བདག་མེད་མངོན་སུམ་དུ་རྟོགས་ཟིན་བསྒོམ་པར་བྱེད་པའི་རྗེས་ལ་མངོན་རྟོགས། དབྱེ་ན། ཉན་ཐོས། རང་རྒྱལ། ཐེག་ཆེན་གྱི་སྒོམ་ལམ་དང་གསུམ། ༼༡༥༥༽ དང་པོའི་མཚན་ཉིད། གང་ཟག་བདག་མེད་མངོན་སུམ་དུ་རྟོགས་ཟིན་བསྒོམ་པར་བྱེད་པའི་ཉན་ཐོས་ཀྱི་རྗེས་ལ་མངོན་རྟོགས། དབྱེ་ན། ཉན་ཐོས་ཀྱི་སྒོམ་ལམ་ཆུང་ངུ་ལ་སོགས་པ་དགུ། བསྡུ་ན། རྗེས་ཐོབ་ཀྱིས་བསྡུས་པའི་ཟག་བཅས་སྒོམ་ལམ་དང༌། མཉམ་བཞག་གིས་བསྡུས་པའི་ཟག་མེད་སྒོམ་ལམ་གཉིས་སུ་འདུས་སོ། །གཉིས་པ་ལ་ཡང་དེས་མཚོན་ནོ། །གསུམ་པ་ལ། མཚན་ཉིད། དབྱེ་བ། སོ་སོའི་རང་བཞིན། གྲངས་ངེས་པའོ། །དང་པོ་ལ། ཁ་ཅིག ཐེག་ཆེན་གྱི་མཐོང་ལམ་རྫོགས་རྗེས་སུ་བྱུང་ཞིང༌། རྣམ་མཁྱེན་མ་སྐྱེས་གང་གི་ཐེག་ཆེན་སྐྱེས་བུའི་མངོན་རྟོགས་ཟེར་ན། ས་དང་པོའི་རྗེས་ཐོབ་ཡེ་ཤེས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། ཐེག་ཆེན་གྱི་ཟག་བཅས་བསྒོམ་ལམ་དུ་ཐལ། འདོད་པ་གང་ཞིག རྗེས་ཐོབ་ཡེ་ཤེས་ཡིན་པའི་ཕྱིར།

འདོད་ན། རང་རྒྱུ་ཟག་མེད་བསྒོམ་ལམ་སྔོན་སོང༌། ཡང་དེ་ཆོས་ཅན། ༼༡༥༦༽ ཁྱོད་རྒྱུད་ལྡན་གྱི་གང་ཟག་དེ་ཐེག་ཆེན་བསྒོམ་ལམ་པར་ཐལ། ཁྱོད་ཐེག་ཆེན་གྱི་བསྒོམ་ལམ་ཡིན་པའི་ཕྱིར། འདོད་ན། མཐོང་ལམ་པ་ཕྱིར་མི་ལྡོག་ཏུ་སྒྲུབ་པར་བྱེད་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་བྱང་སེམས་མཐོང་ལམ་པ་མེད་པར་ཐལ། རྗེས་ཐོབ་ལ་གནས་བཞིན་པའི་བྱང་སེམས་མཐོང་ལམ་པ་མེད་པའི་ཕྱིར། འདོད་ན། བྱང་སེམས་མཐོང་ལམ་པ་རང་ལས་རྟོགས་པ་དམའ་བའི་གང་ཟག་གི་ངོར་གཙོ་བོར་ཕྱིར་མི་ལྡོག་ཏུ་སྒྲུབ་པའི་གཏན་ཚིགས་གཞི་མ་གྲུབ་པར་འགྱུར་རོ། །བྱང་སེམས་མཐོང་ལམ་པ་ཡིན་ན། ས་དང་པོའི་ཡོན་ཏན་བརྒྱ་ཕྲག་བཅུ་གཉིས་དང་ལྡན་པས་མ་ཁྱབ་པར་ཐལ། དེ་ཡིན་ན་སེམས་ཅན་གཙོ་བོར་སྨིན་པར་བྱེད་པའི་ཡོན་ཏན་དང་ལྡན་པས་མ་ཁྱབ་པའི་ཕྱིར་ཏེ། དེ་དང་རྗེས་ཐོབ་ལ་གནས་བཞིན་པའི་གཞི་མཐུན་མེད་པའི་ཕྱིར། གལ་ཏེ་རྗེས་ཐོབ་དེ་བསྒོམ་ལམ་ཡིན་ཏེ། ཊཱི་ཀ་ལས་ཀྱང་དེ་བསྒོམ་ལམ་དུ་བཤད་པ་དང༌། ཀུན་བཏུས་སུ། མཐོང་བའི་ལམ་ལ་ནི་བདེན་པ་རྣམ་པར་འཇོག་པ་མངོན་པར་ ༼༡༥༧༽ རྟོགས་པའི་མཐའ་ལས་བྱུང་བ་ཀུན་རྫོབ་ཤེས་པ་རྣམས་འཐོབ་སྟེ། མངོན་དུ་བྱེད་པ་ནི་མ་ཡིན་ནོ། །དེ་དག་ནི་བསྒོམ་པའི་ལམ་ལ་མངོན་དུ་བྱེད་དོ། །ཞེས་གསུངས་པའི་ཕྱིར། གཞན་ཡང་དེ་ཆོས་ཅན། སྒོམ་ལམ་དུ་ཐལ། ལམ་ལྔ་པོ་གང་རུང་གང་ཞིག ལམ་གཞན་བཞི་པོ་གང་རུང་མ་ཡིན་པའི་ཕྱིར། དང་པོ་མ་གྲུབ་ན། ཐེག་ཆེན་གྱི་ལམ་ལ་ལྔར་གྲངས་མ་ངེས་པར་ཐལ་ལོ། །ཞེ་ན་སྐྱོན་མེད་དེ། ཊཱི་ཀ་དང་ཀུན་བཏུས་ཀྱི་དོན་ནི། མཐོང་ཟིན་སྒོམ་པར་བྱེད་པའི་ལམ་ལ་སྒོམ་ལམ་གྱི་མིང་གིས་བཏགས་པ་ཙམ་ཡིན་པའི་ཕྱིར། ལམ་ལ་ལྔར་གྲངས་མ་ངེས་པའི་སྐྱོན་མེད་དེ། ས་དང་པོའི་རྗེས་ཐོབ་ཡེ་ཤེས་དེ་མཐོང་ལམ་གྱི་རྟོགས་རིགས་ཀྱིས་བསྡུས་པའི་ཕྱིར། གཞན་དུ་ན། ཐར་པ་དོན་གཉེར་གྱི་ཤེས་བྱའི་གཙོ་བོ་ལ་བདེན་པ་བཞིར་གྲངས་མ་ངེས་པར་ཐལ།

བདེན་བཞི་གང་རུང་མ་ཡིན་པའི་ཐར་པ་དོན་གཉེར་གྱི་ཤེས་བྱའི་གཙོ་བོ་ཡོད་པའི་ཕྱིར། ཁྱབ་གསལ་སྒྲིབ། ཁ་ཅིག ༼༡༥༨༽ ས་དང་པོའི་ཡེ་ཤེས་རྫོགས་རྗེས་སུ་བྱུང་ཞིང༌། རྣམ་མཁྱེན་མ་ཐོབ་པའི་ཐེག་ཆེན་སྐྱེས་བུའི་མངོན་རྟོགས་ཟེར་ན། ས་དང་པོ་རྫོགས་རྗེས་སུ་བྱུང་བའི་ཐེག་ཆེན་འཕགས་པའི་མཁྱེན་པས་མ་ངེས། ཁ་ཅིག སྟོང་ཉིད་མངོན་སུམ་དུ་རྟོགས་ཟིན་རྒྱུན་ལྡན་དུ་བསྒོམ་པར་བྱེད་པའི་ཐེག་ཆེན་གྱི་རྗེས་ལ་མངོན་རྟོགས་ཟིན་ན། རྒྱུན་མཐའི་ཡེ་ཤེས་ཆོས་ཅན་མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། སྟོང་ཉིད་མངོན་སུམ་དུ་རྟོགས་ཟིན་རྒྱུན་ལྡན་དུ་སྒོམ་པར་ཐལ་ལོ། །རང་ལུགས་ནི། སྟོང་ཉིད་མངོན་སུམ་དུ་རྟོགས་ཟིན་སྒོམ་པར་བྱེད་པའི་ཐེག་ཆེན་གྱི་རྗེས་ལ་མངོན་རྟོགས། གཉིས་པ། དབྱེ་བ་ལ། ངོ་བོའི་སྒོ་ནས་ཟག་བཅས་དང༌། ཟག་མེད་གཉིས་རྣམ་པའི་སྒོ་ནས་ཆུང་ངུའི་ཆུང་ངུ་ལ་སོགས་པ་དགུ། གསུམ་པ་ལ། ཐེག་ཆེན་གྱི་ཟག་བཅས་བསྒོམ་ལམ་དང༌། ཟག་མེད་བསྒོམ་ལམ་གཉིས་ཀྱི་ཁྱད་པར་ལ། དགག་བཞག་གཉིས། དང་པོ་ལ། ལོ་ཆེན་ན་རེ། འདིར་བསྟན་གྱི་ཟག་པ་ནི་སྒྲ་དོན་འདྲིས་འཛིན་གྱི་རྟོགས་པ་ཡིན་ཅིང༌། དེ་དང་བཅས་པའི་ ༼༡༥༩༽ དོན་དེའི་ངོ་བོ་ཡིན་པ་ལ་བྱེད། དར་ཊཱིཀ་པ་ཡང་དེ་དང་མཐུན། ཐེག་ཆེན་གྱི་བསྒོམ་ལམ་རྗེས་ཐོབ་རྣམས་ནི་སྒྲ་དོན་འདྲིས་འཛིན་གྱི་རྟོག་པ་དང་བཅས་པས་ཟག་བཅས་བསྒོམ་ལམ་ཡིན་ལ། མཉམ་བཞག་ནི་དེ་དང་བྲལ་བས་ཟག་མེད་བསྒོམ་ལམ་དུ་བཞེད། མི་འཐད་དེ། ས་བརྒྱད་པར་སྒྲ་དོན་འདྲིས་འཛིན་གྱི་རྟོག་པ་གནས་གྱུར་པའི་རྒྱུ་མཚན་གྱིས་རྣམ་པར་མི་རྟོག་པའི་ཡེ་ཤེས་ལ་དབང་བསྒྱུར་ཐོབ་པ་མི་འཐད་པར་ཐལ། ས་བརྒྱད་པའི་རྗེས་ཐོབ་དེ་སྒྲ་དོན་འདྲིས་འཛིན་གྱི་རྟོག་བཅས་ཡིན་པའི་ཕྱིར། ཀུན་རྫོབ་བདེན་པ་གཙོ་བོར་མངོན་སུམ་དུ་རྟོགས་པའི་ཐེག་ཆེན་སློབ་པའི་མཁྱེན་པ་གཞི་མ་གྲུབ་པར་ཐལ། ཐེག་ཆེན་སློབ་པའི་རྗེས་ཐོབ་ཡེ་ཤེས་ནི་སྒྲ་དོན་འདྲིས་འཛིན་གྱི་རྟོག་པ་ཡིན་པའི་ཕྱིར།

འདོད་ན། ཐེག་ཆེན་འཕགས་པའི་རྗེས་ཐོབ་ཀྱི་གནས་སྐབས་ན་ཉན་ཐོས་ཀྱི་ལམ་ཤེས་པའི་ལམ་ཤེས་དང༌། གཞན་སེམས་ཤེས་པའི་མངོན་ཤེས་གཞི་མ་གྲུབ་པར་ཐལ་ལོ། །འདྲེ་ཨར་ན་རེ། འདིར་བསྟན་གྱི་ཟག་པ་ནི་ཉོན་ ༼༡༦༠༽ མོངས་པ་དང་རྣམ་པར་རྟོག་པ་ཡིན་ལ། དེ་དང་བཅས་པའི་དོན་ནི། དེའི་ས་བོན་ལ་དེའི་རིགས་འདྲ་ཕྱི་མ་འབྱུང་བའི་རྐྱེན་ཀུན་རྫོབ་གཉིས་སྣང་དང་བཅས་པའོ། །དེས་ན་གཉིས་སྣང་དང་བཅས་པའི་ཐེག་ཆེན་གྱི་རྗེས་ལ་མངོན་རྟོགས་དང༌། དེ་ནུབ་པའི་ཐེག་ཆེན་གྱི་རྗེས་ལ་མངོན་རྟོགས། རིམ་བཞིན་དུ་མཚན་ཉིད་དུ་བཞེད། ས་གཉིས་པའི་བར་ཆད་མེད་ལམ་ཆོས་ཅན། ཟག་བཅས་སྒོམ་ལམ་དུ་ཐལ། མཚན་ཉིད་དེའི་ཕྱིར་ཏེ། རང་ལས་ངོ་བོ་ཐ་དད་དུ་གྱུར་པའི་གཟུགས་སོགས་དངོས་ཡུལ་དུ་བྱེད་པའི་ཐེག་ཆེན་གྱི་རྗེས་ལ་མངོན་རྟོགས་ཡིན་པའི་ཕྱིར། གཉིས་པ་ཡང་དེས་ཁེགས། གསེར་ཕྲེང་པ་ན་རེ། ཐེག་ཆེན་གྱི་སྒོམ་ལམ་རྗེས་ཐོབ་རྣམས་ནི། ཟག་བཅས་སྒོམ་ལམ་ཡིན་ཏེ། བདེན་སྣང་དང་བཅས་པའི་བསྒོམ་ལམ་ཡིན་པའི་ཕྱིར། མཉམ་བཞག་རྣམས་ནི་ཟག་མེད་བསྒོམ་ལམ་ཡིན་ཏེ། དེ་དང་བྲལ་བའི་བསྒོམ་ལམ་ཡིན་པའི་ཕྱིར། དེ་ཡང་མ་དག་པའི་རྗེས་ཐོབ་ཀྱི་གནས་སྐབས་སུ། བདེན་སྣང་དང་བདེན་ཞེན་གཉིས་ཀ་ ༼༡༦༡༽ ཡོད་ཅིང༌། དག་པའི་རྗེས་ཐོབ་ན་བདེན་སྣང་ཙམ་ཡོད་ཀྱི། བདེན་ཞེན་མེད་ཟེར། བླ་མ་མཁྱེན་རབ་དབང་ཕྱུག་ཀྱང་འདི་ཁོ་ན་ལྟར་བཞེད། བདེན་མེད་མངོན་སུམ་དུ་རྟོགས་པའི་ཤེས་རབ་དང༌། བདེན་འཛིན་གཉིས་གང་ཟག་གི་གཅིག་གི་རྒྱུད་ལ་ལྷན་ཅིག་ཏུ་འཇུག་པ་ཡོད་པར་ཐལ། བྱང་འཕགས་ཀྱི་རྒྱུད་ལ་བདེན་ཞེན་ཡོད་པའི་ཕྱིར། ས་བརྒྱད་པར་བདག་མེད་མངོན་སུམ་དུ་རྟོགས་པའི་མི་རྟོག་ཡེ་ཤེས་ལ་དབང་བསྒྱུར་ཐོབ་པ་མ་ཡིན་པར་ཐལ། ས་བརྒྱད་པའི་རྗེས་ཐོབ་ཡེ་ཤེས་བདེན་སྣང་དང་བཅས་པའི་ལམ་ཡིན་པའི་ཕྱིར། ཁ་ཅིག་འདིར་བསྟན་གྱི་ཟག་པ་ནི་མངོན་ཞེན་མེད་པར་གཟུང་འཛིན་ཐ་དད་དུ་སྣང་བའི་ཤེས་སྒྲིབ་རྟོག་པ་ཡིན།

དེ་དང་བཅས་པའི་དོན་ཡང༌། ཐེག་ཆེན་གྱི་བསྒོམ་ལམ། རྗེས་ཐོབ་རྣམས་དེ་དང་ལྷན་ཅིག་ཏུ་འཇུག་པ་ལ་བྱེད་ཟེར། འོ་ན་འདིར་བསྟན་གྱི་ཤེས་སྒྲིབ་རྟོགས་པ་དེ་དབང་ཤེས་ལ་བྱེད་དམ། ཡིད་ཤེས་ལ་བྱེད། དང་པོ་ལྟར་ན་ས་བརྒྱད་པའི་རྗེས་ཐོབ་ལ་གནས་པའི་བྱང་འཕགས་ཀྱི་རྒྱུད་ཀྱི་མིག་གི་རྣམ་པར་ཤེས་པ་ ༼༡༦༢༽ དེ་གཟུང་འཛིན་གཉིས་སྣང་གི་ཤེས་སྒྲིབ་རྟོག་པར་ཐལ། དེའི་རྒྱུད་ལ་དབང་ཤེས་སུ་གྱུར་པའི་གཟུང་འཛིན་གཉིས་སྣང་གི་ཤེས་སྒྲིབ་རྟོག་པ་ཡོད་པའི་ཕྱིར། འདོད་ན། དེ་ཆོས་ཅན། དེ་མ་ཡིན་པར་ཐལ། ཟག་བཅས་ཀྱི་དབང་པོ་ཟག་མེད་དུ་གྱུར་པའི་མ་འཁྲུལ་པའི་ཤེས་པ་ཡིན་པའི་ཕྱིར། དག་པའི་བྱང་སེམས་ཀྱི་དབང་ཤེས་ཡིན་པའི་ཕྱིར། ཁྱབ་སྟེ། རྒྱན་ལས། དབང་པོ་ལྔ་རྣམས་གཞན་གྱུར་ན། །དོན་ཀུན་འཇུག་དང་ཐམས་ཅད་ལ། །ཡོན་ཏན་བརྒྱ་ཕྲག་བཅུ་གཉིས་ཀྱི། །འབྱོར་པ་དམ་པ་ཐོབ་པར་འགྱུར། །ཞེས་སོ། །གཉིས་པ་ལྟར་ན། ས་བརྒྱད་པར་མི་རྟོག་ཡེ་ཤེས་ལ་དབང་བསྒྱུར་ཐོབ་པ་མ་ཡིན་པར་ཐལ། དེའི་རྗེས་ཐོབ་ཀྱི་གནས་སྐབས་སུ་བསྒོམ་སྤང་ཤེས་སྒྲིབ་རྟོག་པ་རྒྱུན་ཆགས་སུ་ལྡན་པའི་ཕྱིར་དང༌། ས་བརྒྱད་པ་ཡན་ཆད་དུ་ལམ་གྱི་དངོས་པོ་རྒྱུན་མི་ཆད་དུ་ལྡན་པ་མ་ཡིན་པར་ཐལ། ས་བརྒྱད་པའི་རྗེས་ཐོབ་ཏུ་རང་རྒྱུད་ཀྱི་ཡིད་ཀྱི་རྣམ་པར་ཤེས་པ་ཤེས་སྒྲིབ་རྟོག་པའི་ངོ་བོར་སྐྱེས་པ་ཡིན་པའི་ཕྱིར་ཏེ། དེར་ཡིད་ཀྱི་རྣམ་པར་ཤེས་པར་གྱུར་པའི། ཤེས་སྒྲིབ་རྟོག་པ་རྒྱུན་ ༼༡༦༣༽ ཆགས་སུ་ཡོད་པ་གང་ཞིག གང་ཟག་གཅིག་གི་རྒྱུད་ལ་ཡིད་ཀྱི་རྣམ་པར་ཤེས་པ་རྫས་གཞན་པ་གཉིས་ཅིག་ཆར་དུ་མི་འབྱུང་བ་གྲུབ་མཐའ་ལ་ཁས་ལེན་པའི་ཕྱིར། རང་ལུགས། འདིར་བསྟན་གྱི་ཟག་པ་ངོས་གཟུང་བ། དེ་དང་བཅས་མ་བཅས་ཀྱི་དོན། མཚན་ཉིད་བསྡུས་སྟེ་བསྟན་པའོ། །དང་པོ་ནི། འདིར་བསྟན་གྱི་ཟག་པ་གཟུང་འཛིན་ཐ་དད་དུ་སྣང་བའི་ཤེས་སྒྲིབ་རྟོག་པ་ཡིན་ཏེ། ཆོས་བཤེས་ཀྱི། རྣམ་རྟོག་དང་བཅས་པས་ཟག་བཅས་དང༌།

རྟོག་པ་དང་བྲལ་བས་ཟག་མེད་ཞེས་དང༌། ཊཱི་ཀ་ལས། རྗེས་ཐོབ་ནི་ཟག་བཅས་ཞེས་བརྗོད་དེ། གཟུང་འཛིན་ཐ་དད་པ་ཅན་གྱི་ཤེས་སྒྲིབ་ཀྱི་རྣམ་རྟོག་དང་བཅས་པའི་ཕྱིར། མཉམ་བཞག་ནི་ཟག་མེད་ཅེས་བརྗོད་དེ། གཟུང་འཛིན་ཐ་དད་པ་ཅན་གྱི་ཤེས་སྒྲིབ་ཀྱི་རྣམ་རྟོག་མེད་པའི་ཕྱིར། ཞེས་སོ། །གཉིས་པ་ནི། ཟག་བཅས་བསྒོམ་ལམ་དང༌། ཤེས་སྒྲིབ་རྟོག་པ་ངེས་པར་ལྷན་ཅིག་ཏུ་འཇུག་པའི་ཆ་ནས་དེ་དང་བཅས་པ་འཇོག་པ་ ༼༡༦༤༽ མ་ཡིན་ཏེ། དག་པའི་རྗེས་ཐོབ་ཀྱི་གནས་སྐབས་སུ་ཤེས་སྒྲིབ་རྟོག་པ་རྒྱུན་ཆགས་སུ་འབྱུང་བའི་ངེས་པ་མེད་པའི་ཕྱིར། དེས་ན་ཤེས་སྒྲིབ་རྟོག་པའི་ས་བོན་ལ་ཤེས་སྒྲིབ་རྟོག་པའི་རིགས་འདྲ་ཕྱི་མ་འབྱུང་བའི་རྐྱེན་ཀུན་རྫོབ་ཀྱི་སྤྲོས་པ་སྣ་ཚོགས་འཛིན་སྟངས་ཀྱི་ཡུལ་དུ་བྱེད་པ་ནི་ཟག་པ་དང་བཅས་པའི་དོན་ཡིན་ལ། དེ་ལས་ལོག་པ་ནི་ཟག་པ་དང་བཅས་པ་མ་ཡིན་པའི་དོན་ཏོ། །གསུམ་པ་ནི། ཀུན་རྫོབ་བདེན་པ་ཡུལ་གྱི་གཙོ་བོར་བྱེད་པའི་ཐེག་ཆེན་གྱི་རྗེས་ལ་མངོན་རྟོགས། དང་པོའི་མཚན་ཉིད། མཚན་གཞི། ཐེག་ཆེན་གྱི་བསྒོམ་ལམ་རྗེས་ཐོབ་མཐའ་དག་གོ །དོན་དམ་བདེན་པ་ཡུལ་གྱི་གཙོ་བོར་བྱེད་པའི། ཐེག་ཆེན་གྱི་རྗེས་ལ་མངོན་རྟོགས། གཉིས་པའི་མཚན་ཉིད། མཚན་གཞི། ཐེག་ཆེན་གྱི་སྒོམ་ལམ་མཉམ་བཞག་མཐའ་དག་གོ །བཞི་པ་ལ་ཁ་ཅིག ཐེག་ཆེན་གྱི་བསྒོམ་ལམ་ལ་ཆུང་ངུའི་ཆུང་ངུ་ལ་སོགས་པ་དགུར་གྲངས་མ་ངེས་ཏེ། ས་དང་པོའི་རྗེས་ཐོབ་ཡེ་ཤེས་ཐེག་ཆེན་གྱི་སྒོམ་ལམ་ཡིན་ཀྱང༌། དགུ་པོ་ 

༼༡༦༥༽ གང་རུང་མ་ཡིན་པའི་ཕྱིར། ཟེར། གྲངས་མེད་ལ་སོགས་བསྟན་པ་རྣམས། །ཞེས་པའི་གཞུང་དེ་ཐེག་ཆེན་གྱི་བསྒོམ་ལམ་གྱི་གྲངས་ངེས་ལ་རྩོད་པ་སྤོང་བྱེད་མ་ཡིན་པར་ཐལ། དེ་ནི་རྒྱུན་ཆགས་ཡིན་པའི་ཕྱིར། །ཞེས་སོགས་ཀྱིས་དེའི་གྲངས་ངེས་མ་བསྟན་པའི་ཕྱིར། རྟགས་ཁས་རང་ལུགས་ནི། ཐེག་ཆེན་གྱི་བསྒོམ་ལམ་ཆུང་ངུའི་ཆུང་ངུ་ལ་སོགས་པ་དགུར་གྲངས་ངེས་ཏེ། ཐེག་ཆེན་གྱི་བསྒོམ་ལམ་དེ་ས་གཉིས་པ་ནས་བཅུ་པའི་བར་རྒྱུན་ཆགས་སུ་འབྱུང་བའི་ཕྱིར། ཁྱབ་སྟེ། ས་གཉིས་པ་དང༌། དེའི་ཆུང་ངུའི་ཆུང་ངུ་དོན་གཅིག་པ་ནས། ས་བཅུ་པ་དང་དེའི་ཆེན་པོའི་ཆེན་པོ་དོན་གཅིག་པའི་ཕྱིར། དེ་ནི་རྒྱུན་ཆགས་ཡིན་པའི་ཕྱིར། །ཞེས་སོགས་ཀྱི་དོན་ནོ། །གཉིས་པ་ནི། ས་གཉིས་པའི་རྗེས་ཐོབ་ཡེ་ཤེས་ཆོས་ཅན། ཐེག་ཆེན་གྱི་ཟག་བཅས་བསྒོམ་ལམ་ཡིན་ཏེ། ཀུན་རྫོབ་བདེན་པ་འཛིན་སྟངས་ཀྱི་ཡུལ་གྱི་གཙོ་བོར་བྱེད་པའི་རྗེས་ཐོབ་ཀྱིས་བསྡུས་པའི་ཐེག་ཆེན་གྱི་རྗེས་ལ་མངོན་རྟོགས་ ༼༡༦༦༽ ཡིན་པའི་ཕྱིར། ས་གཉིས་པའི་བར་ཆད་མེད་ལམ་ཆོས་ཅན། ཐེག་ཆེན་གྱི་ཟག་མེད་བསྒོམ་ལམ་ཡིན་ཏེ། དོན་དམ་བདེན་པ་འཛིན་སྟངས་ཀྱི་ཡུལ་གྱི་གཙོ་བོར་བྱེད་པའི་མཉམ་བཞག་གིས་བསྡུས་པའི་ཐེག་ཆེན་གྱི་རྗེས་ལ་མངོན་རྟོགས་ཡིན་པའི་ཕྱིར། གཉིས་པ་ལ། ཟག་བཅས་དང༌། ཟག་མེད་བསྒོམ་ལམ་གཉིས། དང་པོ་ལ། མོས་པ་དང༌། བསྔོ་བ་དང༌། རྗེས་སུ་ཡི་རང་བསྒོམ་པ་དང་གསུམ། དང་པོ་ནི། མོས་པ་རང་གི་དོན་དང་ནི། །ཞེས་པའི་སྐབས་སུ། གཉིས་ཀྱི་དང་པོ། ཐེག་ཆེན་གྱི་མོས་པ་བསྒོམ་ལམ་ལ། མཚན་ཉིད། དབྱེ་བ། ས་མཚམས། ཕན་ཡོན་དང་བཞི། དང་པོ་ནི། ཡུམ་ཤེར་ཕྱིན་དོན་གསུམ་གྱི་འབྱུང་གནས་སུ་མོས་པ་བྱེད་པའི་རྗེས་ཐོབ་ཀྱིས་བསྡུས་པའི་ཐེག་ཆེན་གྱི་རྗེས་ལ་མངོན་རྟོགས། འདིར་ཁ་ཅིག རྣམ་མཁྱེན་མོས་ཡུལ་དུ་བྱེད་པའི་མོས་པ་སྒོམ་ལམ་རྣལ་འབྱོར་མངོན་སུམ་མ་ཡིན་ཏེ། གལ་ཏེ་དེ་ཡིན་ན། དེ་ཆོས་ཅན། རྣམ་མཁྱེན་མངོན་སུམ་དུ་རྟོགས་པར་

༼༡༦༧༽ ཐལ། རྣམ་མཁྱེན་རྟོགས་པ་གང་ཞིག རྣལ་འབྱོར་མངོན་སུམ་ཡིན་པ་དང༌། དེ་དོན་སྤྱིའི་ཚུལ་དུ་མི་རྟོགས་པའི་ཕྱིར། ཟེར། གཞན་དོན་དུ། རྣམ་མཁྱེན་ཐོབ་པར་འདོད་པའི་ཐེག་ཆེན་མཐོང་ལམ་པའི་དོན་དམ་སེམས་བསྐྱེད་ཆོས་ཅན། རྣམ་མཁྱེན་མངོན་སུམ་དུ་རྟོགས་པར་ཐལ། དེ་རྟོགས་པ་གང་ཞིག དེ་དོན་སྤྱིའི་ཚུལ་དུ་མ་རྟོགས་པའི་ཕྱིར། གཉིས་པ་ལ། རང་དོན། གཉིས་དོན། གཞན་དོན་མོས་པ་བསྒོམ་ལམ་དང་གསུམ། མཚན་ཉིད་ལ་ཁ་ཅིག མོས་པ་བསྒོམ་ལམ་གང་ཞིག ཡུམ་ཤེར་ཕྱིན་རང་དོན་ཕུན་ཚོགས་ཀྱི་འབྱུང་གནས་སུ་མོས་པར་བྱེད་པའི་འདུན་པ་མཚུངས་ལྡན་དང་བཅས་པ་དང༌། དེ་གང་ཞིག གཉིས་དོན་ཕུན་ཚོགས་ཀྱི་དང༌། དེ་གང་ཞིག གཞན་དོན་ཕུན་ཚོགས་ཀྱི་འབྱུང་གནས་སུ་མོས་པར་བྱེད་པའི་འདུན་པ་མཚུངས་ལྡན་དང་བཅས་པ། རིམ་བཞིན་མཚན་ཉིད་ཡིན་ཟེར། ཡུམ་ཤེར་ཕྱིན་དོན་གསུམ་ཀའི་འབྱུང་གནས་སུ་མོས་པར་བྱེད་པའི་ས་གཉིས་ ༼༡༦༨༽ པའི་མོས་པ་བསྒོམ་ལམ་ཆོས་ཅན། གཞན་དོན་མོས་པ་བསྒོམ་ལམ་དུ་ཐལ། མཚན་ཉིད་དེའི་ཕྱིར། འདོད་ན། དག་པ་སས་བསྡུས་ཀྱི་མོས་པ་བསྒོམ་ལམ་དུ་ཐལ་ལོ། །གཉིས་པ་ཡང་དེས་ཁེགས། ཁ་ཅིག མོས་པ་བསྒོམ་ལམ་གང་ཞིག སྦྱོར་བས་རང་དོན་གཙོ་བོར་སྒྲུབ་པ་དང༌། དེ་གང་ཞིག སྦྱོར་བས་རང་གཞན་གཉིས་ཀའི་དོན་གཙོ་བོར་སྒྲུབ་པ་དང༌། དེ་གང་ཞིག སྦྱོར་བས་གཞན་དོན་གཙོ་བོར་སྒྲུབ་པ་ཟེར། གདུལ་བྱ་ལ་ཆོས་དངོས་སུ་འཆད་པའི་སྦྱོར་བ་ལ་བཞུགས་བཞིན་པའི་ས་གཉིས་པའི་མོས་པ་སྒོམ་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། མ་ཡིན་པར་ཐལ། སྦྱོར་བས་གཞན་གཙོ་བོར་སྒྲུབ་པའི་ཕྱིར། ཆོས་ཅན་ཡིན་པའི་ཕྱིར། མཚན་ཉིད་གསུམ་པ་ཡང་དེས་ཁེགས། གཉིས་པ་ལ། ས་བརྒྱད་པར་གཞན་དོན་འབད་མེད་ལྷུན་གྲུབ་ཏུ་སྒྲུབ་པ་མ་ཡིན་པར་ཐལ། དེ་ན་སྦྱོར་བས་གཞན་དོན་གཙོ་བོར་སྒྲུབ་པའི་མོས་པ་བསྒོམ་ལམ་མེད་པའི་ཕྱིར་ཏེ། དེ་ ༼༡༦༩༽ ཡིན་ན། སྦྱོར་བས་རང་གཞན་གཉིས་ཀའི་དོན་ཆ་མཉམ་དུ་སྒྲུབ་པས་ཁྱབ་པའི་ཕྱིར།

རང་ལུགས། དང་པོའི་མཚན་ཉིད། མ་དག་སས་བསྡུས་ཀྱིས་མོས་པ་བསྒོམ་ལམ་གང་ཞིག ཡུམ་ཤེར་ཕྱིན་རང་དོན་ཕུན་ཚོགས་ཀྱི་འབྱུང་གནས་སུ་མོས་པ་བྱེད་པའི་འདུན་པ་མཚུངས་ལྡན་དང་བཅས་པ། དབྱེ་ན། རང་དོན་མོས་པ་བསྒོམ་ལམ་ཆུང་ངུའི་ཆུང་ངུ་ལ་སོགས་པ་དགུ། གཉིས་པའི་མཚན་ཉིད། ས་བཅུ་པའི་ཡེ་ཤེས་མ་སྐྱེས་གོང་གི་དག་པ་སའི་མོས་པ་བསྒོམ་ལམ་གང་ཞིག ཤེར་ཕྱིན་དོན་གཉིས་ཕུན་ཚོགས་ཀྱི་འབྱུང་གནས་སུ་མོས་པ་བྱེད་པའི་འདུན་པ་མཚུངས་ལྡན་དང་བཅས་པ་དབྱེ་ན། དགུ། གསུམ་པའི་མཚན་ཉིད། ས་བཅུ་པས་བསྡུས་པའི་མོས་པ་བསྒོམ་ལམ་གང་ཞིག ཤེར་ཕྱིན་གཞན་དོན་ཕུན་ཚོགས་ཀྱི་འབྱུང་གནས་སུ་མོས་པར་བྱེད་པའི་འདུན་པ་མཚུངས་ལྡན་དང་བཅས་པ། དབྱེ་ན། གཞན་དོན་མོས་པ་བསྒོམ་ལམ་ཆུང་ངུའི་ཆུང་ངུ་ལ་སོགས་པ་དགུ། འདི་དག་ཀྱང་མཚོན་ ༼༡༧༠༽ བྱེད་དཔེའི་སྒོ་ནས་ཆུང་འབྲིང་ཆེན་པོར་བཞག་པ་ཡིན་གྱི། དང་པོར་སྐྱེ་བ་ལ་ཆུང་ངུ༌། བར་དུ་སྐྱེ་བ་ལ་འབྲིང༌། ཐ་མར་སྐྱེ་བ་ལ་ཆེན་པོར་བཞག་པ་ནི་མ་ཡིན་ཏེ། གང་ཟག་གཅིག་གི་རྒྱུད་ལ་མཚོན་བྱེད་དཔེ་དགུ་ཅིག་ཆར་དུ་ཡོད་པ་ལ་འགལ་བ་མེད་པའི་ཕྱིར། གསུམ་པ་ལ། དགག་བཞག་སྤངས་གསུམ། དང་པོ་ལ་ཁ་ཅིག རང་དོན་མོས་པ་བསྒོམ་ལམ་ཚོགས་སྦྱོར་གྱི་གནས་སྐབས། གཉིས་པ་མ་དག་པ། གསུམ་པ་དག་ས་ན་ཡོད་ཟེར་བ་མི་འཐད་དེ། ཚོགས་སྦྱོར་གྱི་གནས་སྐབས་ན་ཟག་མེད་བསྒོམ་ལམ་སྔོན་སོང་གི་མཁྱེན་པ་ཡོད་པ་ཐལ་བ་དང༌། བསམ་གཏན་གྱི་སྙོམས་འཇུག་གིས་བསྡུས་པའི་འཇིག་རྟེན་པའི་བསྒོམ་ལམ་ཡིན་ན། སྒོམ་ལམ་ཡིན་དགོས་པར་ཐལ། ས་མཚམས་དང་པོ་དེ་འཐད་པའི་ཕྱིར། འདོད་ན། ལམ་མ་ཞུགས་ན་སྒོམ་ལམ་ཡོད་པར་ཐལ་ལོ། །ཁ་ཅིག རང་དོན་མོས་པ་སྒོམ་ལམ་ཆུང་ངུ་ས་གཉིས་པ་ནས་ཡོད་པ་ནས་ཆེན་པོའི་ཆེན་པོ་ས་བཅུ་པ་ན་ཡོད། དེ་བཞིན་དུ་ ༼༡༧༡༽ ཕྱི་མ་གཉིས་ཀྱི་ཆུང་ངུའི་ཆུང་ངུ་ས་གཉིས་པ་ནས། ཆེན་པོའི་ཆེན་པོ་བཅུ་པའི་བར་དུ་ཡོད་ཟེར། རྗེས་ཐོབ་ཏུ་གཞན་དོན་བྱེད་ཚུལ་སངས་རྒྱས་དང་ཚུལ་མཚུངས་པའི་མ་དག་པའི་བྱང་སེམས་ཡོད་པར་ཐལ།

གཞན་དོན་མོས་པ་བསྒོམ་ལམ་རྒྱུད་ལྡན་གྱི་མ་དག་པའི་བྱང་སེམས་ཡོད་པའི་ཕྱིར། སྦྱོར་བས་རང་དོན་གཙོ་བོར་སྒྲུབ་པའི་ས་བཅུ་པའི་བྱང་སེམས་ཡོད་པར་ཐལ། རང་དོན་མོས་པ་སྒོམ་ལམ་རྒྱུད་ལྡན་གྱི་དེ་ཡོད་པའི་ཕྱིར། གཉིས་པ་རང་ལུགས། དང་པོ་ས་གཉིས་པ་ནས་བདུན་པའི་བར་དུ་ཡོད་དེ། དེར་ཉོན་ཡིད་ཀྱི་བག་ལ་ཉལ་རགས་པ་གནས་མ་གྱུར་པའི་སྟོབས་ཀྱིས་སྦྱོར་བས་རང་དོན་གཙོ་བོ་སྒྲུབ་པའི་རིགས་སུ་གནས་པའི་ཕྱིར། འགྲེལ་ཆེན་ལས། བདག་ཏུ་ང་རྒྱལ་བའི་ས་བོན་མ་ཟད་པ་ཉིད་ཀྱིས་དང་པོ་ཁོ་ན་རང་གི་དོན་གྱི་མོས་པ་ཞེས་སོ། །གཉིས་པ་ས་དགུ་པའི་གནས་སྐབས་ན་ཡོད་དེ། སྦྱོར་བས་རང་གཞན་གཉིས་ཀའི་དོན་འབད་མེད་དུ་སྒྲུབ་ནུས་ཤིང༌། གདུལ་བྱ་གཞན་ངོར་རྗེས་ཐོབ་ཏུ་སེམས་ཅན་གྱི་དོན་ ༼༡༧༢༽ བྱེད་ཚུལ་སངས་རྒྱས་དང་ཚུལ་མཚུངས་པ་མ་ཐོབ་པའི་ཕྱིར། རང་དང་གཞན་མཉམ་པ་ཉིད་ཀྱིས། རང་དང་གཞན་གྱི་དོན་མོས་པ་རྣམ་པ་དགུ་བསྟན་ཟིན་ནས། ཞེས་སོ། །གསུམ་པ། ས་བཅུ་པ་ན་ཡོད་དེ། དེར་རྗེས་ཐོབ་ཏུ་གདུལ་བྱ་གཞན་ངོར་སེམས་ཅན་གྱི་དོན་བྱེད་ཚུལ་སངས་རྒྱས་དང་ཚུལ་མཚུངས་པའི་ཕྱིར་ཏེ། རྒྱུད་བླར། བྱང་ཆུབ་སེམས་དཔའི་ཚུལ་འདི་ནི། །རྗེས་ཐོབ་དེ་བཞིན་གཤེགས་རྣམས་དང༌། །སེམས་ཅན་ཡང་དག་སྒྲོལ་བ་ལ། །འཇིག་རྟེན་དུ་ནི་མཉམ་པ་ཉིད། །ཅེས་སོ། །སྤངས་རྟོགས་ཀྱི་ངོས་ནས་མཉམ་པ་མ་ཡིན་ཏེ། ས་གཞི་དང་རྡུལ་ཕྲན་གྱི་ཁྱད་པར་དང༌། རྒྱ་མཚོ་དང་བ་གླང་གི་རྨིག་རྗེས་ཀྱི་ཆུས་མཚོན་པའི་ཁྱད་པར་ཡོད་པའི་ཕྱིར་ཏེ། དེ་ལྟ་མོད་ཀྱི་ས་རྡུལ་དང༌། །རྒྱ་མཚོ་བ་གླང་རྨིག་རྗེས་ཀྱི། །ཁྱད་པར་གང་ཡིན་སངས་རྒྱས་དང༌། །བྱང་ཆུབ་སེམས་པའི་ཁྱད་དེ་ཉིད། །ཞེས་སོ། །འདིར་ཊཱི་ཀ་ལས། མ་དག་ས་བདུན་གྱི་རྗེས་ཐོབ་ཀྱིས་བསྡུས་ཏེ། ཉོན་ཡིད་མ་ ༼༡༧༣༽ སྤངས་པས་ང་རྒྱལ་ཕྲ་མོ་འབྱུང་བའི་ཕྱིར། ཞེས་དང༌། འགྲེལ་ཆེན་ལས། བདག་ཏུ་ང་རྒྱལ་བའི་ས་བོན་མ་ཟད་པ་ཉིད་ཀྱིས། །ཞེས་གསུངས་པ་ནི་སྒྲ་ཇི་བཞིན་པ་མ་ཡིན་ནོ། །དོན་གཞན་ལ་དགོངས་ནས་གསུངས་པའི་ཕྱིར།

ཇི་ལྟར་གསུངས་ན། སྤྱིར་ཉོན་ཡིད་སྤོང་ཚུལ་དེ་ལ་ངོ་བོ་ས་བོན་དང་བཅས་པ་སྤངས་པ། དེའི་བག་ལ་ཉལ་རགས་པ་སྤངས་པ། དེའི་བག་ཆགས་ཕྲ་ཞིང་ཕྲ་བ་སྤངས་པ་དང་གསུམ་ཡོད། དང་པོ་ས་དང་པོ་ནས་ཐོབ་སྟེ། དེར་ཁམས་གསུམ་གྱིས་ཉོན་མོངས་པ་ཟད་པར་སྤངས་པའི་ཕྱིར། གཉིས་པ་ས་བརྒྱད་པ་ནས་ཐོབ་སྟེ། དེར་ཉོན་ཡིད་ཀྱི་བག་ཆགས་རགས་པ་གནས་གྱུར་པའི་སྟོབས་ཀྱིས་མི་རྟོག་ཡེ་ཤེས་ལ་དབང་བསྒྱུར་ཐོབ་པའི་ཕྱིར། གསུམ་པ་སངས་རྒྱས་ཀྱི་སར་ཐོབ་སྟེ། དེར་དེའི་བག་ཆགས་ཕྲ་མོ་གནས་གྱུར་པའི་སྟོབས་ཀྱིས་མཉམ་ཉིད་ཡེ་ཤེས་ཐོབ་པའི་ཕྱིར། དེས་ན། ཊཱི་ཀ་དང༌། འགྲེལ་ཆེན་ལས་བཤད་པ་ནི། གནས་གྱུར་ ༼༡༧༤༽ གཉིས་པ་ལ་དགོངས་སོ། །གསུམ་པ་ལ། ཁ་ཅིག ས་གཉིས་པའི་རང་དོན་མོས་པ་སྒོམ་ལམ་ཆེན་པོའི་ཆེན་པོ་ཆོས་ཅན། སྒོམ་ལམ་ཆེན་པོར་ཐལ། རང་དོན་མོས་པ་སྒོམ་ལམ་ཆེན་པོ་ཡིན་པའི་ཕྱིར། འདོད་ན། མ་ཡིན་པར་ཐལ། དེ་ཆུང་ངུའི་ཆུང་ངུ་ཡིན་པའི་ཕྱིར། ས་གཉིས་པ་ཡེ་ཤེས་ཡིན་པའི་ཕྱིར། ས་བཅུ་པའི་གཞན་དོན་མོས་པ་སྒོམ་ལམ་ཆུང་ངུ་ཆོས་ཅན། སྒོམ་ལམ་ཆུང་ངུར་ཐལ། གཞན་དོན་མོས་པ་སྒོམ་ལམ་ཆུང་ངུ་ཡིན་པའི་ཕྱིར། འདོད་ན། མ་ཡིན་པར་ཐལ། དེ་ཆེན་པོའི་ཆེན་པོ་ཡིན་པའི་ཕྱིར། ཞེ་ན། ས་བཞི་པའི་ཡེ་ཤེས་ཆོས་ཅན། སྒོམ་ལམ་ཆེན་པོར་ཐལ། དེ་ཆུང་ངུའི་ཆེན་པོ་ཡིན་པའི་ཕྱིར། ཁྱབ་པ་ཁས། འདོད་ན་མ་ཡིན་པར་ཐལ། དེ་ཆུང་ངུ་ཡིན་པའི་ཕྱིར་ཏེ། ཆུང་ངུ་སྐོར་གསུམ་གྱི་ནང་ཚན་ཡིན་པའི་ཕྱིར། གཉིས་པ་ལ། ས་བརྒྱད་པའི་ཡེ་ཤེས་ཆོས་ཅན། སྒོམ་ལམ་ཆུང་ངུར་ཐལ། དེ་ཆེན་པོའི་ཆུང་ངུ་ཡིན་པའི་ཕྱིར། འདོད་ ༼༡༧༥༽ ན་མ་ཡིན་པར་ཐལ། ཆེན་པོ་སྐོར་གསུམ་གྱི་ནང་ཚན་ཡིན་པའི་ཕྱིར། བཞི་པ་ལ། མཚན་ཉིད། དབྱེ་བ། ས་མཚམས་དང་གསུམ། དང་པོ་ནི། རང་གི་རྒྱུར་གྱུར་པའི་མོས་པ་སྒོམ་ལམ་ངོ་བོ་ཇི་ལྟ་བ་བཞིན་དུ་སྒོམ་སྟོབས་ཀྱིས་ཐོབ་པའི་དགེ་ལེགས། དབྱེ་ན། བསྟོད་པའི་ཕན་ཡོན་དགུ། བཀུར་བའི་ཕན་ཡོན་དགུ།

བསྔགས་པའི་ཕན་ཡོན་དགུ་སྟེ་ཉེར་བདུན། དེ་ཡང་བསྟོད་པའི་ཕན་ཡོན་ནི་རང་དོན་མོས་པའི་བཀུར་བ་ནི་གཉིས་དོན་མོས་པའི། བསྔགས་པའི་ནི། གཞན་དོན་མོས་པའི་ཕན་ཡོན་ནོ། །གསུམ་པ་ནི། མོས་པ་སྒོམ་ལམ་སྐད་ཅིག་མ་གཉིས་པ་ནས་སངས་རྒྱས་སའི་བར་དུའོ། །གཉིས་པ་ནི། མོས་པ་སྒོམ་ལམ་ཆོས་ཅན། ཁྱོད་ལ་དབྱེ་ན་རྣམ་པ་གསུམ་དུ་ཡོད་དེ། ཁྱོད་ལ་དབྱེ་ན་རང་དོན་མོས་པ་སྒོམ་ལམ། གཉིས་དོན་མོས་པ་སྒོམ་ལམ། གཞན་དོན་མོས་པ་སྒོམ་ལམ་རྣམས་སུ་ཡོད་པའི་ཕྱིར། གཉིས་པ་ནི། ཡོངས་སུ་བསྔོ་བ་ ༼༡༧༦༽ ཁྱད་པར་ཅན། །ཞེས་སྐབས་སུ། གཉིས་ཀྱི་དང་པོ། ཐེག་ཆེན་གྱི་བསྔོ་བ་སྒོམ་ལམ་ལ། མཚན་ཉིད། དབྱེ་བ། ཞར་བྱུང་བསྔོ་བའི་རྣམ་བཞག་དང་གསུམ། དང་པོ་ནི། རང་གི་དགེ་རྩ་རྫོགས་པའི་བྱང་ཆུབ་ཏུ་བསྔོ་བར་བྱེད་པའི་རྗེས་ཐོབ་ཀྱིས་བསྡུས་པའི་ཐེག་ཆེན་གྱི་རྗེས་ལ་མངོན་རྟོགས། གཉིས་པ་ལ། ས་མཚམས་དང༌། ཡུལ་གྱི་སྒོ་ནས་དབྱེ་བ་གཉིས། དང་པོ་ལ། མ་དག་ས་དང༌། དག་པ་སས་བསྡུས་ཀྱི་བསྔོ་བ་སྒོམ་ལམ་གཉིས། གཉིས་པ་ལ། མོས་པ་ཁྱད་པར་ཅན་གྱི། མི་དམིགས་པའི། ཕྱིན་ཅི་མ་ལོག་པའི། དབེན་པའི། དགེ་ཚོགས་ཀྱི་རང་བཞིན་དྲན་པའི། ཐབས་ལ་མཁས་པའི། མཚན་མ་མེད་པའི། སངས་རྒྱས་ཀྱིས་སྣང་བའི། ཁམས་གསུམ་པར་མ་གཏོགས་པའི། དཔེ་ཆུང་ངུས་མཚོན་པའི། དཔེ་འབྲིང་གིས་མཚོན་པའི། དཔེ་ཆེན་པོས་མཚོན་པའི་བསྔོ་བ་སྒོམ་ལམ་དང་བཅུ་གཉིས། གསུམ་པ་ལ། མཚན་ཉིད། དབྱེ་བ། ཁྱད་ཆོས་དང་གསུམ། དང་པོ་ནི། རང་གཞན་ ༼༡༧༧༽ གྱི་དགེ་རྩ་འབྲས་བུ་ཁྱད་པར་ཅན་དུ་སྒྲུབ་པར་བྱེད་པའི་འདུན་པ་མཚུངས་ལྡན་དང་བཅས་པ་སྟེ། རྒྱན་ལས། བརྟན་པ་རྣམས་ཀྱི་སྨོན་ལམ་ནི། །སེམས་པ་འདུན་དང་བཅས་པ་སྟེ། །ཞེས་སོ། །བསྔོ་བ་དང་སྨོན་ལམ་དོན་གཅིག་མིང་གི་རྣམ་གྲངས་སོ། །གཉིས་པ་ལ། མངོན་མཐོའི་དང་ངེས་ལེགས་ཀྱི་བསྔོ་བ་གཉིས། དང་པོ་ནི། འཁོར་བའི་ཕུན་ཚོགས་ཐོབ་པར་འདོད་པའི་འདུན་པ་མཚུངས་ལྡན་དང་བཅས་པའོ། །གཉིས་པ་ནི།

འཁོར་བ་སྤངས་པའི་ཐར་པ་དོན་གཉེར་གྱི་འདུན་པ་མཚུངས་ལྡན་དང་བཅས་པའོ། །དབྱེ་ན། ཐེག་དམན་དང༌། ཐེག་ཆེན་གྱི་བསྔོ་བ་གཉིས། དང་པོ་ནི། རང་དོན་དུ་འཁོར་བ་སྤངས་པའི་ཐར་པ་དོན་གཉེར་གྱི་འདུན་པ་མཚུངས་ལྡན་དང་བཅས་པ་ལྟ་བུ། གཉིས་པ་ནི། གཞན་དོན་དུ་འཁོར་བ་སྤངས་པའི་ཐར་པ་དོན་གཉེར་གྱི་འདུན་པ་མཚུངས་ལྡན་དང་བཅས་པ་ལྟ་བུའོ། །གསུམ་པ་ལ། གང་བསྔོ་བའི་དགེ་རྩ། གང་དུ་བསྔོ་བའི་ས། གང་གིས་བསྔོ་བའི་གང་ཟག ཇི་ལྟར་ ༼༡༧༨༽ བསྔོ་བའི་ཚུལ། དེ་ལྟར་བསྔོས་པའི་དགོས་པ། བསྔོ་བ་འགྲུབ་པར་བྱེད་པའི་དཔང་པོ་དང་དྲུག དང་པོ་ལ། ཁ་ཅིག ཆོས་ཉིད་བསྔོ་རྒྱུའི་དགེ་རྩ་ཡིན་ཏེ། རྡོ་རྗེ་རྒྱལ་མཚན་གྱི་བསྔོ་བའི་མདོ་ལས། འགྲོ་ཀུན་དགེ་བ་ཇི་སྙེད་ཡོད་པ་དང༌། །ཞེས་པ་དེས། ཆོས་ཉིད་གདོད་མ་ནས་ཡོད་པའི་བསྔོ་རྒྱུའི་དགེ་རྩ་བསྟན་པའི་ཕྱིར། ཟེར། གནས་སྐབས་དགེ་རྩ་འཆད་པའི་གང་ཟག་གཞི་མ་གྲུབ་པར་ཐལ། དམ་བཅའ་དེའི་ཕྱིར། འགྲོ་ཀུན་ཞེས་པའི་ཚིག་གི་ཁྱད་པར་སྨྲོས་པ་དགོས་མེད་དུ་ཐལ། ཕྱི་རོལ་བུམ་སྣམ་སོགས་ཀྱི་ཆོས་ཉིད་ཀྱང་བསྔོ་རྒྱུའི་དགེ་རྩར་མཚུངས་པའི་ཕྱིར། ཆོས་ཉིད་ཆོས་ཅན། ཁྱོད་བྱང་ཆུབ་ཏུ་བསྔོས་པ་ལས་གོང་འཕེལ་དུ་འགྱུར་བར་ཐལ། བསྔོ་རྒྱུའི་དགེ་རྩ་ཡིན་ཕྱིར། མ་ཁྱབ་ན། བྱང་ཆུབ་ཏུ་བསྔོས་པ་དོན་མེད་དུ་འགྱུར། རྩ་བར་འདོད་ན། འདུས་བྱས་སུ་ཐལ་ལོ། །རབ་དབྱེ་ལས། ཆོས་དབྱིངས་དགེ་བར་བྱས་ནས་ནི། །དེ་ལ་བསྔོ་བའི་རྒྱུར་བྱེད་པ། །བསྔོ་བས་འགྱུར་ན་འདུས་བྱས་འགྱུར། །མི་ ༼༡༧༩༽ འགྱུར་བསྔོ་བ་དོན་མེད་ཡིན། །ཞེས་སོ། །མདོའི་དོན་ནི། འགྲོ་བ་ཀུན་གྱི་དགེ་བ་ཇི་སྙེད་ཡོད་པ་ཞེས་པས་མདོར་བསྟན། སྔར་བྱས་པ། མ་འོངས་པ་ན་བྱེད་པར་འགྱུར་བ། ད་ལྟར་བྱེད་བཞིན་པ་གསུམ་དམིགས་བསལ་དུ་བྱས་པ་ནི་རྒྱས་བཤད་ཡིན་ཏེ། རབ་དབྱེ་ལས། དེས་ན་གཞུང་དེའི་དགོངས་པ་ནི། །ལེགས་པར་བཤད་ཀྱིས་འདི་ལྟར་བཟུང༌། །འགྲོ་བ་ཀུན་གྱིས་བྱས་པ་ཡི། །དགེ་བ་ཇི་སྙེད་ཡོད་པ་ཞེས། །བྱ་བའི་སྒྲ་ནི་སྤྱིར་བསྟན་ཡིན། །བྱས་དང་བྱེད་འགྱུར་བྱེད་པ་ཞེས། །དུས་གསུམ་དབྱེ་བ་དམིགས་བསལ་ཡིན། །ཞེས་སོ། །དེས་ན།

རྟེན་གྱི་གང་ཟག་རང་གཞན་གཉིས་ཀའི་རྒྱུད་ལ་ཡོད་པ། དུས་འདས་མ་འོངས་ད་ལྟ་བས་བསྡུས་པ། ངོ་བོ་སྦྱིན་པ་ཚུལ་ཁྲིམས་སྒོམ་པ་ལས་བྱུང་བའི་དགེ་བ་ཇི་སྙེད་ཡོད་པ་བསྔོ་རྒྱུའི་དགེ་བའོ། །གཉིས་པ་ལ། འཇིག་རྟེན་པའི། ཐེག་དམན་གྱི་སར། བླ་མེད་བྱང་ཆུབ་ཏུ་བསྔོ་བ་དང་གསུམ། དང་པོ་ནི། དགེ་རྩ་ཇི་སྙེད་བསགས་པ་རྣམས་འཁོར་ ༼༡༨༠༽ བའི་ཕུན་ཚོགས་ཙམ་ཐོབ་ཕྱིར་དུ་བསྔོ་བ་ལྟ་བུ། གཉིས་པ་ནི། དགེ་རྩ་རྣམས་རང་ཉིད་གཅིག་པུས་འཁོར་བ་སྤངས་པའི་མྱང་འདས་ཐོབ་ཕྱིར་དུ་བསྔོ་བ་ལྟ་བུའོ། །གསུམ་པ་ནི། དགེ་རྩ་རྣམས་སེམས་ཅན་ཐམས་ཅད་བྱང་ཆུབ་ཐོབ་ཕྱིར་བསྔོ་བ་ལྟ་བུའོ། །གསུམ་པ་ནི། ཚུལ་ཁྲིམས་དང་འབྲས་བུ་ལ་དོན་གཉེར་གྱི་འདུན་པ་དྲག་པོ་ཡོད་པའི་གང་ཟག་གིས་སྐུ་གསུང་ཐུགས་ཀྱི་རྟེན་ཁྱད་པར་ཅན་ཡོད་པའི་གནས་སུ་བསྔོས་ན་འགྲུབ་སྟེ། ཚུལ་ཁྲིམས་ལྡན་པས་སྨོན་པ་འགྲུབ། །ཆོས་རྣམས་ཐམས་ཅད་རྐྱེན་བཞིན་དུ། །འདུན་པའི་རྩེ་ལ་རབ་ཏུ་གནས། །གང་གིས་སྨོན་ལམ་ཅི་བཏབ་པ། །འབྲས་བུའང་དེ་འདྲ་ཉིད་དུ་སྨིན། །ཞེས་དང༌། རིང་བསྲེལ་ཅན་གྱི་མཆོད་རྟེན་དྲུང༌། །བདེ་བར་གཤེགས་པས་བསྔགས་པས་འགྲུབ། །ཅེས་སོ། །བཞི་པ་ནི། གང་བསྔོ་བའི་དགེ་རྩ། གང་དུ་བསྔོ་བའི་ས། གང་གིས་བསྔོ་བའི་གང་ཟག་རྣམས་དོན་དམ་པར་མི་དམིགས་ཤིང་ཀུན་རྫོབ་ཏུ་སྣང་ཆ་མ་དོར་བ་སྟེ། བདེན་གཉིས་ཟུང་འཇུག་གི་རྣམ་པས་བསྔོ་བར་བྱེད་ 

༼༡༨༡༽ དགོས་ཏེ། མདོ་ལས། དེ་བཞིན་ཉིད་ཀྱི་རང་བཞིན་ཅི་འདྲ་དང༌། །དེ་བཞིན་ཉིད་ཀྱི་ངང་ཚུལ་ཅི་འདྲ་དང༌། །དེ་བཞིན་ཉིད་ཀྱི་ཆོས་ཉིད་ཅི་འདྲ་དང༌། །དེ་འདྲར་ལས་རྣམས་ཀུན་ཀྱང་ཡོངས་སུ་བསྔོ། །ཞེས་དང༌། རྒྱན་ལས། ཡོངས་སུ་བསྔོ་བ་ཁྱད་པར་ཅན། །དེ་ཡི་བྱེད་པ་མཆོག་ཡིན་ནོ། །དེ་ནི་དམིགས་མེད་རྣམ་པ་ཅན། །ཞེས་དང༌། རབ་དབྱེ་ལས། ཆོས་ཉིད་སྤྲོས་བྲལ་ངང་ནས་ནི། །དགེ་བ་ཇི་སྙེད་བྱས་པ་རྣམས། །འགྲུབ་བམ་གལ་ཏེ་མི་འགྲུབ་ཀྱང༌། །འགྲོ་བའི་དོན་དུ་བསྔོ་བྱེད་ན། །བྱང་ཆུབ་སེམས་དཔའི་བློ་སྦྱོང་ཡིན། །ཞེས་སོ། །ལྔ་པ་ནི། དགེ་རྩ་མི་ཟད་ཅིང་གོང་ནས་གོང་དུ་འཕེལ་བའི་ཆེད་ཡིན་ཏེ། བྱང་ཆུབ་ཏུ་བསྔོས་པའི་དགེ་རྩ་རྣམས་ཁོང་ཁྲོ་ལོག་ལྟ་སོགས་ཀྱིས་འཇོམས་པར་མི་ནུས་ལ། མ་བསྔོས་ན་དེ་གཉིས་ཀྱིས་འཇོམས་ནུས་པའི་ཕྱིར། དང་པོ་ཡིན་ཏེ། བློ་གྲོས་རྒྱ་མཚོའི་མདོ་ལས། ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང༌། །རྒྱ་མཚོ་མ་ཟད་བར་དུ་དེ་མི་འཛད། །དེ་ ༼༡༨༢༽ བཞིན་བྱང་ཆུབ་ཡོངས་བསྔོས་དགེ་བ་ཡང༌། །བྱང་ཆུབ་མ་ཐོབ་བར་དུ་དེ་མི་འཛད། །ཅེས་དང༌། དོན་གསལ་ལས། སེམས་ཅན་ཐམས་ཅད་ཀྱི་དོན་དུ་མི་ཟད་པར་བྱ་བའི་ཕྱིར། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོ་བ་རྣམ་པ་བཅུ་གཉིས་བྱེད་དོ། །ཞེས་སོ། །གཉིས་པ་ཡིན་ཏེ། སྤྱོད་འཇུག་ལས། བསྐལ་པ་སྟོང་དུ་བསགས་པ་ཡི། །སྦྱིན་དང་བདེ་གཤེགས་མཆོད་ལ་སོགས། །ལེགས་སྤྱད་གང་ཡིན་དེ་ཀུན་ཡང༌། །ཁོང་ཁྲོ་གཅིག་གིས་འཇོམས་པར་བྱེད། །ཅེས་དང༌། ལོག་པར་ལྟ་བས་རྩ་བ་གཅོད། །ཅེས་སོ། །དྲུག་པ་ནི། མདུན་གྱི་ནམ་མཁར་རྩ་རྒྱུད་ཀྱི་བླ་མ་སངས་རྒྱས་བྱང་ཆུབ་སེམས་དཔའི་ཚོགས་རྣམས་མངོན་སུམ་དུ་བཞུགས་པར་མོས་པ་བྱ་སྟེ། རང་གིས་གྱུར་ཅིག་དང༌། ཤོག་ཅིག་གི་ཚིག་རྣམས་བརྗོད་པའི་ཚེ། དེ་རྣམས་ཀྱིས་ཀྱང་མཐུན་འགྱུར་བྱེད་པར་མོས་པ་ཡིན་ནོ། །གཉིས་པ་ནི། ས་གཉིས་པའི་རྗེས་ཐོབ་ཡེ་ཤེས་ཆོས་ཅན།

བསྔོ་བ་སྒོམ་ལམ་ཡིན་ཏེ། རང་གཞན་གྱི་དགེ་ ༼༡༨༣༽ རྩ་བླ་མེད་རྫོགས་བྱང་དུ་བསྔོ་བར་བྱེད་པའི་རྗེས་ཐོབ་ཀྱིས་བསྡུས་པའི་ཐེག་ཆེན་གྱི་རྗེས་ལ་མངོན་རྟོགས་ཡིན་པའི་ཕྱིར་འདིར་བསྟན་བསྔོ་བ་སྒོམ་ལམ་ཆོས་ཅན། ཁྱོད་ལ་དབྱེ་ན་རྣམ་པ་བཅུ་གཉིས་ཡོད་དེ། ཁྱོད་ཀྱི་ཡུལ་དེ་ལ་བཅུ་གཉིས་ཡོད་པའི་རྒྱུ་མཚན་གྱིས་ཁྱོད་ལ་བཅུ་གཉིས་སུ་དབྱེ་བ་ཡིན་པའི་ཕྱིར། གསུམ་པ་ནི། ཐབས་དང་མི་དམིགས་པ་དག་གི །ཞེས་སྐབས་སུ། གཉིས་ཀྱི་དང་པོ། རྗེས་སུ་ཡི་རང་སྒོམ་ལམ་ལ། །མཚན་ཉིད། དབྱེ་བ། དོགས་གཅོད་དང་གསུམ། དང་པོ་ནི། རང་གཞན་གྱི་དགེ་རྩ་ལ་དགའ་བ་ཡང་དག་པར་སྒོམ་པར་བྱེད་པའི་ཚོར་བ་ཡིད་བདེ་མཚུངས་ལྡན་དང་བཅས་པའི། རྗེས་ཐོབ་ཀྱིས་བསྡུས་པའི་ཐེག་ཆེན་གྱི་རྗེས་ལ་མངོན་རྟོགས། གཉིས་པ་ལ། མ་དག་ས་དང༌། དག་སས་བསྡུས་པའི་རྗེས་སུ་ཡི་རང་གཉིས། གསུམ་པ་ལ། ཁ་ཅིག མོས་བསྔོ་རྗེས་སུ་ཡི་རང་གསུམ་འགལ་ཏེ། དེ་གསུམ་གྱི་འཛིན་སྟངས་ ༼༡༨༤༽ འགལ་བའི་ཕྱིར། ཟེར། འོ་ན། རྣམ་མཁྱེན་དོན་གསུམ་གྱི་འབྱུང་གནས་སུ་མོས་པར་བྱེད་པའི་བསྔོ་བ་སྒོམ་ལམ་ཆོས་ཅན། མོས་པ་སྒོམ་ལམ་མ་ཡིན་པར་ཐལ། བསྔོ་བ་སྒོམ་ལམ་ཡིན་པའི་ཕྱིར། འདོད་ན། ཡིན་པར་ཐལ། རྣམ་མཁྱེན་དོན་གསུམ་གྱི་འབྱུང་གནས་སུ་མོས་པར་བྱེད་པའི་ཐེག་ཆེན་གྱི་ཟག་བཅས་སྒོམ་ལམ་ཡིན་པའི་ཕྱིར། དགེ་རྩ་རྫོགས་བྱང་དུ་བསྔོ་བར་བྱེད་པའི་རྗེས་སུ་ཡི་རང་བསྒོམ་ལམ་དེ། བསྔོ་བ་སྒོམ་ལམ་མ་ཡིན་པར་ཐལ། རྗེས་སུ་ཡི་རང་སྒོམ་ལམ་ཡིན་པའི་ཕྱིར། འདོད་ན། ཡིན་པར་ཐལ། དགེ་རྩ་རྫོགས་བྱང་དུ་བསྔོ་བར་བྱེད་པའི་ཐེག་ཆེན་གྱི་ཟག་བཅས་སྒོམ་ལམ་ཡིན་པའི་ཕྱིར། རང་ལུགས། དེ་གསུམ་མི་འགལ་ཏེ། ཐེག་ཆེན་གྱི་ཟག་བཅས་སྒོམ་ལམ་ཐམས་ཅད་བསྔོ་བ་སྒོམ་ལམ་གྱི་ནང་དུ་འདུས་པའི་ཕྱིར་ཏེ། དེ་ཐམས་ཅད་བྱང་ཆུབ་དོན་གཉེར་གྱི་འདུན་པས་ཟིན་པའི་སྒོམ་ལམ་ཡིན་པའི་ཕྱིར། ཡིན་ཁྱབ་མཉམ་ཡང་མ་ཡིན་ཏེ། །ཚོར་བ་

༼༡༨༥༽ བཏང་སྙོམས་དང་མཚུངས་ལྡན་གྱི་མོས་བསྔོ་གཉིས་རྗེས་སུ་ཡི་རང་སྒོམ་ལམ་མ་ཡིན་པའི་ཕྱིར། གཉིས་པ་ནི། རང་གཞན་གྱི་དགེ་བ་ལ་དགའ་བ་ཡང་དག་པར་སྒོམ་པའི་ས་གཉིས་པའི་རྗེས་ཐོབ་ཡེ་ཤེས་ཆོས་ཅན། རྗེས་སུ་ཡི་རང་སྒོམ་ལམ་ཡིན་ཏེ། རང་གཞན་གྱི་དགེ་བ་ལ་དམིགས་ནས་དགའ་སྤྲོ་རྒྱ་ཆེན་པོ་དང་ལྡན་པའི་རྗེས་ཐོབ་ཀྱིས་བསྡུས་པའི་ཐེག་ཆེན་གྱི་རྗེས་ལ་མངོན་རྟོགས་ཡིན་པའི་ཕྱིར། གཉིས་པ་ལ། བསྒྲུབ་པ་སྒོམ་ལམ་དང༌། རྣམ་དག་སྒོམ་ལམ་གཉིས། དང་པོ་ནི། དེ་ཡི་ངོ་བོ་ཉིད་མཆོག་ཉིད། །ཅེས་སྐབས་སུ། གཉིས་ཀྱི་དང་པོ། ཐེག་ཆེན་གྱི་སྒྲུབ་པ་སྒོམ་ལམ་ལ། མཚན་ཉིད་དང༌། དབྱེ་བ་གཉིས། དང་པོ་ལ་ཁ་ཅིག སྒོམ་སྤངས་ཤེས་སྒྲིབ་དངོས་སུ་སྤོང་བར་བྱེད་པའི་ཐེག་ཆེན་གྱི་རྗེས་ལ་མངོན་རྟོགས་དང༌། དེའི་ས་བོན་དངོས་སུ་སྤོང་བའི་ཟེར་ན། དང་པོ་ལ། ཐེག་ཆེན་གྱི་སྒོམ་ལམ་གྱི་སྐྱོན་བརྗོད་པ་ཡང་ཡོད། གཉིས་པ་ལ། རྒྱུན་ ༼༡༨༦༽ མཐའི་ཡེ་ཤེས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། མ་ཡིན་པར་ཐལ། དེ་སྤངས་ཟིན་པའི་ཕྱིར་ཏེ། སྒོམ་སྤངས་རྟོག་པ་ཟད་པར་སྤངས་པའི་མཁྱེན་པ་ཡིན་པའི་ཕྱིར། རང་ལུགས། སྒོམ་སྤང་ཤེས་སྒྲིབ་ཀྱི་སྤོང་བ་གཉེན་པོས་བསྡུས་པའི་ཐེག་ཆེན་གྱི་རྗེས་ལ་མངོན་རྟོགས། འདི་དང་ཐེག་ཆེན་གྱི་སྒོམ་ལམ་བར་ཆད་མེད་ལམ་དོན་གཅིག གཉིས་པ་ལ། ས་མཚམས་ཀྱི་སྒོ་ནས་དབྱེ་ན། མ་དག་ས་དང༌། དག་པ་སས་བསྡུས་ཀྱི་སྒྲུབ་པ་སྒོམ་ལམ་གཉིས། སྤང་བྱའི་སྒོ་ནས་དབྱེ་ན། སྒོམ་སྤངས་ཀྱི་ས་བོན་དང༌། གནས་ངན་ལེན་དངོས་སུ་སྤོང་བའི་གྲུབ་པ་སྒོམ་ལམ་གཉིས། གཉིས་པ་ནི། ས་གཉིས་པའི་བར་ཆད་མེད་ལམ་ཆོས་ཅན། ཐེག་ཆེན་གྱི་སྒྲུབ་པ་སྒོམ་ལམ་ཡིན་ཏེ། རང་གི་ངོ་སྐལ་གྱི་ཤེས་སྒྲིབ་དངོས་སུ་སྤོང་བར་བྱེད་པའི་བར་ཆད་མེད་ལམ་གྱི་ངོ་བོར་གྱུར་པའི་ཐེག་ཆེན་གྱི་རྗེས་ལ་མངོན་རྟོགས་ཡིན་པའི་ཕྱིར། གཉིས་པ་ནི། འབྲས་བུ་དག་པ་ ༼༡༨༧༽

གཟུགས་ལ་སོགས། །ཞེས་སྐབས་སུ། གཉིས་ཀྱི་དང་པོ་ལ། ཐེག་ཆེན་གྱི་རྣམ་དག་སྒོམ་ལམ། གཞུང་གི་བསྟན་དོན། འབྲས་བུ་རྣམ་དག་བྱེ་བྲག་ཏུ་བཤད་པ་དང་གསུམ། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ལ། སྒོམ་སྤངས་ཤེས་སྒྲིབ་ཀྱི་རྟེན་གཉེན་པོས་བསྡུས་པའི་ཐེག་ཆེན་གྱི་རྗེས་ལ་མངོན་རྟོགས། འདི་དང་ཐེག་ཆེན་གྱི་སྒོམ་ལམ་རྣམ་གྲོལ་ལམ་དོན་གཅིག དབྱེ་ན། ས་གཉིས་པའི་རྣམ་གྲོལ་ལམ་ནས། ས་བཅུ་པའི་རྣམ་གྲོལ་གྱི་བར་དགུ། གཉིས་པ་ལ་ཆོས་ཅན། བསྒྲུབ་བྱའི་ཆོས། གཏན་ཚིགས་ཀྱི་དོན་ལ་དཔྱད་པ་དང་གསུམ། དང་པོ་ལ་ཁ་ཅིག འདིར་བསྟན་གྱི་ཆོས་ཅན་ལ་རྣམ་གྲོལ་ལམ་བཅུ་བདུན་དུ་ཡོད་དེ། ཐེག་ཆེན་ལ། ས་བཅུའི་དང༌། སངས་རྒྱས་པའི་རྣམ་གྲོལ་ལམ་དང་བཅུ་གཅིག ཉན་ཐོས་ལ་འབྲས་གནས་བཞིའི་རྣམ་གྲོལ་ལམ། རང་རྒྱལ་ལ་རྒྱུན་ ༼༡༨༨༽ ཞུགས་དང༌། དགྲ་བཅོམ་གྱི་རྣམ་གྲོལ་ལམ་གཉིས་སུ་ཡོད་པའི་ཕྱིར། རང་རྒྱལ་ལ། འབྲས་བུ་བར་པ་གཉིས་མེད་དེ། དེ་ཅིག་ཆར་བ་ཡིན་པའི་ཕྱིར་ཟེར་བར་མི་འཐད་དེ། རང་རྒྱལ་ཅིག་ཆར་པ་ཡིན་པ་གོང་དུ་བཀག་ཟིན་པའི་ཕྱིར། རང་ལུགས། འདིར་དངོས་བསྟན་གྱི་རྣམ་གྲོལ་ལམ། ཉན་ཐོས་རང་རྒྱལ། བྱང་སེམས། སངས་རྒྱས་ཀྱི་རྣམ་གྲོལ་ལམ་བཞི་ཡོད་དེ། ཉོན་མོངས་ཤེས་བྱ་ལམ་གསུམ་གྱི། །ཞེས་སོགས་རྒྱས་བཤད་ཀྱི་སྐབས་སུ་དེ་ལྟར་བཤད་པའི་ཕྱིར། འདིར་བསྟན་བྱའི་གཙོ་བོར་གྱུར་པའི་རྣམ་གྲོལ་ལམ་ནི། ཐེག་ཆེན་གྱི་རྣམ་གྲོལ་ལམ་སྟེ། འདིར་རྣམ་དག་སྒོམ་ལམ་འཆད་པའི་སྐབས་ཡིན་པའི་ཕྱིར། གཉིས་པ་ནི། མདོ་ལས། འབྲས་བུ་རྣམ་པར་དག་པས་གཟུགས་རྣམ་པར་དག་པ། ཞེས་དང༌། འདིར། འབྲས་བུ་དག་པས་གཟུགས་ལ་སོགས། དག་པ་ཉིད་དེ། ཞེས་པའི་དོན་གང་ལ་བྱེད་ཟེར་བ་ལ། ཁ་ཅིག རྣམ་གྲོལ་ལམ་རང་གི་ངོ་སྐལ་གྱི་དྲི་མས་རྣམ་པར་དག་པ་ན་ ༼༡༨༩༽ དེའི་ཡུལ་གཟུགས་སོགས་ཀྱང་རང་གི་ངོ་སྐལ་གྱི་དྲི་མས་རྣམ་པར་དག་པ་དང༌། དེའི་ཡུལ་གཟུགས་སོགས་ཀྱི་ཆོས་ཉིད་མཐོང་བ་ལ་རང་གི་ངོ་སྐལ་གྱི་དྲི་མས་རྣམ་པར་དག་པའོ། །གསུམ་པ་ནི།

མདོ་ལས། དེ་ལྟར་ན་འབྲས་བུ་རྣམ་པར་དག་པ་དང༌། གཟུགས་རྣམ་པར་དག་པ་འདི་ལ་གཉིས་སུ་མེད་དེ་གཉིས་སུ་བྱར་མེད། ཞེས་སོགས་དང༌། འདིར་དེ་གཉིས་ཐ་དད་མ་ཡིན་ཅིང༌། །གཅད་དུ་མེད་པས་དག་པར་བརྗོད། །ཅེས་པའི་དོན་གང་ཡིན་ཞེ་ན་ཁ་ཅིག རྣམ་གྲོལ་ལ་རང་གི་ངོ་སྐལ་གྱི་དྲི་མས་རྣམ་པར་དག་པའི་དག་པ་དེ་དང༌། དེའི་ཡུལ་གཟུགས་སོགས་རང་གི་ངོ་སྐལ་གྱི་དྲི་མས་རྣམ་པར་དག་པའི་དག་པ་གཉིས་རང་མཚན་ལ་རྫས་ཐ་མི་དད་ཅིང༌། སྤྱི་མཚན་ལ་ལྡོག་པ་སོ་སོར་བློ་དོན་མཐུན་གྱི་དཔྱད་དུ་མེད་པ་ལ་བྱེད། ཟེར། དེའི་དག་པ་གཉིས་པ་ཐ་དད་གཏན་མེད་གཅིག་ཏུ་ཐལ། དེ་གཉིས་ལྡོག་པ་སོ་སོར་བློ་མཐུན་གྱིས་དཔྱད་དུ་མེད་པའི་ཕྱིར། རང་ལུགས། ཐེག་ཆེན་གྱི་སྒོམ་ལམ་རྣམ་གྲོལ་ལམ་ངོ་སྐལ་གྱི་དྲི་མས་རྣམ་པར་དག ༼༡༩༠༽ དེའི་ཡུལ་གཟུགས་སོགས་ཀྱི་ཆོས་ཉིད་མཐོང་བ་ལ་ཡང་རང་གི་ངོ་སྐལ་གྱི་དྲི་མས་དག་པའི་ཁྱད་པར་རང་མཚན་ལ་རྫས་ཐ་དད་པ་དང༌། སྤྱི་མཚན་ལ་ལྡོག་པ་སོ་སོར་བློ་དོན་མཐུན་གྱིས་དཔྱད་དུ་མེད་ཅེས་པའི་དོན་ནོ། །གསུམ་པ། འབྲས་བུ་རྣམ་དག་ལ། མཚན་ཉིད་དང༌། དབྱེ་བ་གཉིས། དང་པོ་ལ། ཁ་ཅིག་རང་རྒྱུ་བར་ཆད་མེད་ལམ་གྱི་འབྲས་བུར་གྱུར་པའི་སྤངས་རྟོགས་གང་རུང་གིས་བསྡུས་པའི་ཡོན་ཏན་དང༌། དེའི་འབྲས་བུར་གྱུར་པའི་འགོག་བདེན་དང༌། རྣམ་གྲོལ་ལམ་གང་རུང་གིས་བསྡུས་པའི་ཡོན་ཏན། ཟེར་ན། ས་གཉིས་པའི་རྗེས་ཐོབ་ཡེ་ཤེས་ཀྱིས་མ་ངེས། གཉིས་པ་ལ། དམན་ལམ་སྔོན་དུ་མ་སོང་བའི་སྡུག་བསྔལ་ཆོས་བཟོད་ལ་གནས་པའི་བྱང་སེམས་ཀྱི་འགོག་བདེན་གྱིས་མ་ངེས། རང་ལུགས། ཟག་མེད་བར་ཆད་མེད་ལམ་གྱི་སྟོབས་ཀྱིས་རང་གི་ངོ་སྐལ་གྱི་སྤང་བྱའི་ས་བོན་ལས་གྲོལ་བའི་རྣམ་གྲོལ་ལམ་དང་འགོག་བདེན་གང་རུང་གིས་བསྡུས་པའི་ཡོན་ཏན། འདི་དང་དགེ་སྦྱོང་ཚུལ་གྱི་འབྲས་བུ་དོན་གཅིག ༼༡༩༡༽ དབྱེ་ན། ཉན་ཐོས། རང་རྒྱལ། བྱང་སེམས། སངས་རྒྱས་ཀྱི་རྣམ་དག་དང་བཞི། མཚན་ཉིད་ལ།

ཁ་ཅིག རང་རྒྱུ་ཉན་ཐོས། རང་རྒྱུ་རང་རྒྱལ། རང་རྒྱུ་བྱང་སེམས་ཀྱི་བར་ཆད་མེད་ལམ་གྱི་འབྲས་བུར་གྱུར་པའི་རྣམ་གྲོལ་ལམ་དང་འགོག་བདེན་གང་རུང་གིས་བསྡུས་པ། དང་པོ་གསུམ་གྱི་མཚན་ཉིད། ཟེར་ན། དང་པོ་གཉིས་ལ། ཉན་ཐོས་དགྲ་བཅོམ་དང༌། རང་རྒྱལ་དགྲ་བཅོམ་གྱི་རྟོགས་པ་སྔོན་དུ་སོང་བའི་བྱང་འཕགས་ཀྱི་རྣམ་གྲོལ་ལམ་གྱིས་མ་ངེས། གསུམ་པ་ལ། རྣམ་མཁྱེན་གྱིས་མ་ངེས། རང་ལུགས། ཐེག་པ་ཆུང་ངུའི་རྒྱུད་ཀྱི་རྣམ་གྲོལ་ལམ་དང་འགོག་བདེན་གང་རུང་གིས་བསྡུས་པའི་ཡོན་ཏན། དང་པོའི་མཚན་ཉིད། དབྱེ་ན། འདུས་བྱས་རྣམ་གྲོལ་ལམ་དང༌། འདུས་མ་བྱས། འགོག་བདེན་གཉིས། ཕྱི་མ་གསུམ་ལ་དབྱེ་བ་འདིས་རིག་བསྒྲེ་གཉིས་པའི། ཐེག་པ་འབྲིང་པོ་པའི་རྒྱུད་ཀྱི་རྣམ་གྲོལ་ལམ་དང་འགོག་བདེན་གང་རུང་གིས་བསྡུས་པའི་ཡོན་ཏན། གསུམ་པའི་མཚན་ཉིད། རྒྱལ་སྲས་འཕགས་པའི་རྒྱུད་ ༼༡༩༢༽ ཀྱི་རྣམ་གྲོལ་ལམ་དང་འགོག་བདེན་གང་རུང་གིས་བསྡུས་པའི་ཡོན་ཏན། བཞི་པའི་མཚན་ཉིད། སྒྲིབ་གཉིས་བག་ཆགས་དང་བཅས་པ་མ་ལུས་པར་ཟད་པར་སྤངས་པའི་སྤངས་རྟོགས་གང་རུང་གིས་བསྡུས་པའི་ཡོན་ཏན་ནོ། །གཉིས་པ་ནི། ས་གཉིས་པའི་རྣམ་གྲོལ་ལམ་ཆོས་ཅན། འབྲས་བུ་རྣམ་དག་ཡིན་ཏེ། རང་རྒྱུད་བར་ཆད་མེད་ལམ་གྱི་ངོ་སྐལ་གྱི་སྒྲིབ་པ་ལས་གྲོལ་བའི་རྟེན་གཉེན་པོ་ཡིན་པའི་ཕྱིར། ལེགས་པར་བཤད་པ་ལུང་རིགས་ཀྱི་རྒྱ་མཚོ་ལས། ལམ་ཤེས་བཤད་པའི་སྐབས་ཏེ་གཉིས་པའོ།། །། ༼༡༩༣༽ གསུམ་པ་གཞི་ཤེས་ལ། འབྲེལ་བཀོད་པའི་སྒོ་ནས་འཚམས་སྦྱར་བ་དང༌། མཚོན་བྱེད་ཀྱི་ཆོས་རྒྱས་པར་བཤད་པ་གཉིས། དང་པོ་ནི། གཞི་ཐམས་ཅད་ཡོངས་སུ་ཤེས་པ་མེད། ཅེས་སྐབས་སུ། གཉིས་ཀྱི་དང་པོ། གཞི་ཤེས་ལ། ངོ་བོ། དབྱེ་བ། གཞུང་གི་བསྟན་ཚུལ། ལམ་ཤེས་ཀྱི་འོག་ཏུ་གཞི་ཤེས་འཆད་པའི་རྒྱུ་མཚན་དང་བཞི། དང་པོ་གཉིས་གོང་དུ་བསྟན་ཟིན། གསུམ་པ་ལ། མཁས་པ་བུ་ལ་སོགས་པ་ན་རེ། འདིའི་བསྟན་བྱའི་གཙོ་བོར་གྱུར་པའི་གཞི་ཤེས་ཡིན་ན།

ཐེག་དམན་གྱི་གཞི་ཤེས་ཡིན་དགོས་ཏེ། ཡེ་ཤེས་ཞབས་ཀྱིས། བྱང་ཆུབ་གཞན་ཤེས་ནས་སྤངས་བར་བྱ་བ། ཉན་ཐོས་དང༌། རང་སངས་རྒྱས་ཀྱི་མཚན་མར་འཛིན་པའི་གཞི་ཤེས། ཞེས་གསུངས་སོ། །སྐབས་གསུམ་པའི་གཞུང་འདི་རྣམས་ཐེག་ཆེན་ཐུན་མོང་མ་ཡིན་པའི་བསྟན་བཅོས་མ་ཡིན་པར་ཐལ། ཁས་ལེན་རྟགས། འདོད་ན། ཤེར་ཕྱིན་གྱི་མདོའི་དགོངས་པ་འགྲེལ་བྱེད་མ་ཡིན་པར་ཐལ་ལོ། ། ༼༡༩༤༽ ལོ་ཆེན་ན་རེ། འདིའི་བསྟན་བྱའི་གཙོ་བོ་ལ་ཐེག་པ་ཆེ་ཆུང་གི་གཞི་ཤེས་གཉིས་ཀ་ཡོད་དེ། དེ་ལྟར་ཀུན་ཤེས་ཉིད་ལུགས་ལ། །ཞེས་སོགས་གསུངས་པའི་ཕྱིར། དཔེར་ན། ཚད་མའི་བསྟན་བཅོས་སུ་མངོན་རྗེས་གཉིས་ཀ་བསྟན་བྱའི་གཙོ་བོར་བྱས་ནས་བསྟན་པ་བཞིན་ནོ། །ཞེས་ཟེར། སྐབས་གསུམ་པར་ཚིག་ཟིན་ལ་བསྟན་པའི་གཞི་ཤེས་ཡིན་ན། སྐབས་གསུམ་པའི་བསྟན་བྱའི་གཙོ་བོར་གྱུར་པའི་གཞི་ཤེས་ཡིན་དགོས་པར་ཐལ། ཁས་ལེན་རྟགས། འདོད་ན། ཉན་ཐོས་དགྲ་བཅོམ་པའི་རྒྱུད་ཀྱི་ཏིང་ངེ་འཛིན་ཆོས་ཅན། རྣམ་མཁྱེན་དུ་ཐལ། སྐབས་བརྒྱད་པའི་བསྟན་བྱའི་གཙོ་བོར་གྱུར་པའི་མི་སློབ་ལམ་ཡིན་པའི་ཕྱིར་ཏེ། དེར་ཚིག་ཟིན་ལ་བསྟན་པ་དང༌། མི་སློབ་ལམ་གྱི་གཞི་མཐུན་ཡིན་པའི་ཕྱིར། ཁྱབ་པ་ཁས། རྟགས་དེར་ཐལ། ཉན་ཐོས་ཉོན་མོངས་མེད་པའི་ལྟ། །ཞེས་སྐབས་ས་ཚིག་ཟིན་ལ་བསྟན་པའི་མི་སློབ་ལམ་ཡིན་པའི་ཕྱིར། རང་ལུགས། སྐབས་གསུམ་པའི་བསྟན་བྱའི་གཙོ་བོ་ ༼༡༩༥༽ གྱུར་པའི་གཞི་ཤེས་ཡིན་ན། གཉེན་པོ་གཞི་ཤེས་ཡིན་དགོས་ཏེ། སྐབས་གསུམ་པའི་ཆེད་དུ་བྱ་བའི་གདུལ་བྱའི་གཙོ་བོ་ཡིན་ན། ཐེག་ཆེན་གྱི་རིགས་ཅན་ཡིན་དགོས་པའི་ཕྱིར་དང༌། དེ་ནི་མཚན་མར་དམིགས་སྒོ་ནས། །ཞེས་སོ། །ཐེག་དམན་གྱི་གཞི་ཤེས་འཆད་པའི་གཞུང་རྣམས་ནི་སྐབས་གསུམ་པའི་ཞར་བྱུང་གི་གཞུང་ཡིན་པའི་ཕྱིར། བཞི་པ་ནི། འདིར་ལམ་ཤེས་ལས་ལོགས་སུ་གཞི་ཤེས་བཤད་པ་མི་འཐད་པར་ཐལ། ཐེག་ཆེན་གྱི་གཞི་ཤེས་ལམ་ཤེས་བཤད་པས་གོ་ནུས། ཐེག་དམན་གྱི་གཞི་ཤེས་འདིའི་བསྟན་བྱའི་གཙོ་བོ་མ་ཡིན་པའི་ཕྱིར།

ཞེ་ན། སྐྱོན་མེད་དེ། བྱང་སེམས་ཀྱི་གཞི་ཤེས་རྒྱུ་ལམ་ཤེས་དང་ངོ་བོ་གཅིག་ཏུ་ཤེས་པའི་སྒོ་ནས་རྣམ་མཁྱེན་གྱི་རྒྱུ་རྣལ་མ་ཡིན་པར་ཤེས་པ་དང༌། ཐེག་དམན་གྱི་ལམ་རྣམས་དེའི་གོལ་ས་མི་མཐུན་ཕྱོགས་ཡིན་པར་ཤེས་པའི་ཕྱིར་དུ། འདིར་ཐེག་པ་ཆེ་ཆུང་གི་གཞི་ཤེས་སོ་སོར་ཕྱེ་ནས་བཤད་པའི་ཕྱིར། གཉིས་པ་ལ། བསྡུ་བ་སྤྱིར་བསྟན་པ་ ༼༡༩༦༽ དང༌། དཀའ་གནས་བྱེ་བྲག་ཏུ་བཤད་པ་གཉིས། དང་པོ་ལ། གཞི་ཤེས་མཚོན་པར་བྱེད་པའི་ཆོས་དགུ་པོ་ཐམས་ཅད་ཀྱང༌། གང་ལ་འཇུག་པའི་ཡུལ། གང་གི་འཇུག་པའི་སྦྱོར་བ། ཞུགས་པའི་འབྲས་བུ་མཐོང་ལམ་དང་གསུམ་དུ་འདུས། དང་པོ་ལ། སྲིད་ཞི་ལ་གནས་མི་གནས་ཀྱི། འབྲས་ཡུམ་ལ་ཉེ་རིང་གི མི་མཐུན་ཕྱོགས་དང་གཉེན་པོའི་གཞི་ཤེས་སོ། །དང་པོ་ནི། སྲིད་ཞི་ལ་མི་གནས་པའི་གཞི་ཤེས་དངོས་སུ་བསྟན་ནས། གནས་པའི་གཞི་ཤེས་ཤུགས་ལ་བསྟན་པ་ནི། ཚུ་རོལ་ཕ་རོལ་མཐའ་ལ་མིན། །ཞེས་སོ། །གཉིས་པ་ནི། དེ་ནི་མཚན་མར་དམིགས་སྒོ་ནས། །ཞེས་སོགས་སོ། །གསུམ་པ་ལ། གཞི་ལམ་ལ་མཚན་འཛིན་གྱི་སྤང་གཉེན། འབྲས་བུ་ལ་མཚན་འཛིན་གྱི་སྤང་གཉེན། དེའི་དོན་བསྡུ་བའོ། །དང་པོ་ལ། སྤང་བྱ་དང༌། གཉེན་པོ་གཉིས། དང་པོ་ནི། གཟུགས་སོགས་ཕུང་པོ་སྟོང་ཉིད་དང༌། །ཞེས་སོགས་སོ། །གཉིས་པ་ནི། སྦྱིན་ལ་སོགས་ལ་ངར་འཛིན་མེད། ། 

༼༡༩༧༽ ཅེས་སོགས་སོ། །གཉིས་པ་ལ། སྤང་བྱ་དང༌། གཉེན་པོ་གཉིས། དང་པོ་ལ། མི་མཐུན་ཕྱོགས་སུ་བསྟན་པ་དང༌། མི་མཐུན་ཕྱོགས་སུ་སྒྲུབ་པ་གཉིས། དང་པོ་ལ། རྒྱལ་ལ་སོགས་ལ་ཆགས་པ་ཕྲ། །ཞེས་སོགས་སོ། །གཉིས་པ་ནི། ཆོས་ཀྱི་ལམ་ནི་རང་བཞིན་གྱིས། །ཞེས་སོགས་སོ། །གཉིས་པ་ལ། གཉེན་པོ་དངོས་དང༌། ཡུལ་ཟབ་པའི་རྒྱུ་མཚན་དང༌། རྟོགས་དཀའ་བའི་རྒྱུ་མཚན་ནོ། །དང་པོ་ནི། ཆོས་རྣམས་རང་བཞིན་གཅིག་པར་ནི། །ཞེས་སོགས་སོ། །གཉིས་པ་ནི། མཐོང་བ་ལ་སོགས་བཀག་པ་ཡིས། །ཞེས་སོགས་སོ། །གསུམ་པ་ནི། གཟུགས་ལ་སོགས་པ་མི་ཤེས་ཕྱིར། །ཞེས་སོགས་སོ། །དོན་བསྡུ་བ་ནི། དེ་ལྟར་ཀུན་ཤེས། ཞེས་སོགས་སོ། །གཉིས་པ་ནི། སྦྱོར་བའི་ངོ་བོ་དང༌། དེའི་མཉམ་ཉིད་གཉིས། དང་པོ་ནི། གཟུགས་སོགས་དེ་མི་རྟག་སོགས་དང༌། །ཞེས་སོགས་སོ། །གཉིས་པ་ནི། གཟུགས་ལ་སོགས་ལ་རློམ་མེད་པ། །ཞེས་སོགས་སོ། ། ༼༡༩༨༽ གསུམ་པ་ལ། མདོར་བསྟན། རྒྱས་བཤད། ཞར་ལ་བསྒོམ་ལམ་མི་སྟོན་པའི་རྒྱུ་མཚན་ནི། དང་པོ་ནི། སྡུག་བསྔལ་ལ་སོགས་བདེན་པ་ལ། །ཞེས་སོགས་སོ། །གཉིས་པ་ནི། གཟུགས་རྟག་མ་ཡིན་མི་རྟག་མིན། །ཞེས་སོགས་སོ། །གསུམ་པ་ནི། ཉན་ཐོས་ཀྱི་ལམ་ནི། ཞེས་སོགས་སོ། །མཁྱེན་གསུམ་སྤྱིའི་དོན་བསྡུ་འཆད་པ་ནི། །དེ་ལྟར་འདི་དང་ཡང་འདི་དང༌། །ཞེས་སོགས་སོ། །གཉིས་པ་ནི། རྗེ་བཙུན་བྱམས་པ་མགོན་པོ་ཆོས་ཅན་ལམ་ཤེས་ཀྱི་འོག་ཏུ་གཞི་ཤེས་འཆད་པའི་རྒྱུ་མཚན་ཡོད་དེ། བླང་དོར་བྱ་བའི་གཞི་ཐམས་ཅད་ཡོངས་སུ་ཤེས་པ་མེད་པར་ཐེག་པ་གསུམ་གྱི་ལམ་ལེགས་པར་ཡོངས་སུ་ཤེས་པ་མེད་པའི་རྒྱུ་མཚན་གྱིས་དེ་ལྟར་དུ་བཤད་པའི་ཕྱིར། གཉིས་པ་དཀའ་བའི་གནས་སོ་སོར་བཤད་པ་ནི། ཚུ་རོལ་ཕ་རོལ་མཐའ་ལ་མིན། །ཞེས་སྐབས་སུ། གཉིས་ཀྱི་དང་པོ་ལ། སྲིད་ཞི་ལ་གནས་མི་གནས་ཀྱི་གཞི་ཤེས་ངོས་གཟུང་བ་དང༌། འཕྲོས་དོན་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་ ༼༡༩༩༽ མེད་དཔྱད་པ་གཉིས། དང་པོ་ལ། སྲིད་ཞི་ལ་མི་གནས་པའི་གཞི་ཤེས་ཀྱི་མཚན་ཉིད་ལ།

ཁ་ཅིག དུས་གསུམ་མཉམ་པ་ཉིད་དུ་མངོན་སུམ་དུ་རྟོགས་པའི་མཁྱེན་པ་དང༌། འཁོར་འདས་རང་བཞིན་མེད་པར་མངོན་སུམ་དུ་རྟོགས་པའི་མཁྱེན་པ་ཟེར། དང་པོ་ལ། ཐེག་ཆེན་གྱི་མཐོང་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། དུས་གསུམ་མཉམ་པ་ཉིད་ཡིན་པར་ཐལ། དེ་ལྟར་དུ་ཚད་མས་གྲུབ་པའི་ཕྱིར། གཉིས་པ་ལ། རྣལ་འབྱོར་མངོན་སུམ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། རྣལ་འབྱོར་མངོན་སུམ་གང་ཞིག འཁོར་འདས་རང་བཞིན་གྱིས་མེད་པ་དེ་ཁྱོད་ཀྱི་གཞལ་བྱ་ཡིན་པའི་ཕྱིར། རང་ལུགས། འཁོར་འདས་བར་གསུམ་རང་བཞིན་གྱིས་མེད་པར་མངོན་སུམ་དུ་རྟོགས་པའི་ཐེག་ཆེན་འཕགས་པའི་མཁྱེན་པ། དང་པོའི་མཚན་ཉིད། མཚན་གཞི། ཐེག་ཆེན་འཕགས་པའི་མཁྱེན་པ་མཐའ་དག་གོ །འཁོར་འདས་བར་གསུམ་རང་ ༼༢༠༠༽ བཞིན་གྱིས་མེད་པར་མངོན་སུམ་དུ་རྟོགས་པའི་ཐེག་དམན་འཕགས་པའི་མཁྱེན་པ། གཉིས་པའི་མཚན་ཉིད། མཚན་གཞི། ཐེག་དམན་འཕགས་པའི་མཁྱེན་པ་མཐའ་དག་གོ །དེ་ཡང་ཐེག་ཆེན་གྱི་གཞི་ཤེས་རྣམས་ལ་སྲིད་ཞི་གཉིས་ཀྱི་མཐའ་ལ་མི་གནས་པའི་གཞི་ཤེས་ཞེས་བྱ་སྟེ། ཐེག་ཆེན་གྱི་གང་ཟག་རྣམས་ནི་ཆོས་རང་བཞིན་མེད་པ་མངོན་སུམ་དུ་རྟོགས་པའི་ཤེས་རབ་དང༌། སེམས་ཅན་གྱི་དོན་བྱེད་པའི་སྙིང་རྗེ་གཉིས་དང་ལྡན་པའི་སྟོབས་ཀྱིས་འཁོར་བ་ལ་དོར་བྱ་དང༌། མྱང་འདས་ལ་བླང་བྱར་ཞེན་པ་དང་བྲལ་བའི་ཕྱིར། ཐེག་དམན་གྱི་གཞི་ཤེས་རྣམས་ལ་སྲིད་ཞི་གཉིས་ཀྱི་མཐའ་ལ་གནས་པ་ཞེས་བྱ་སྟེ། ཐེག་དམན་གྱི་གང་ཟག་རྣམས་ནི་ཆོས་རང་བཞིན་གྱིས་མེད་པར་རྟོགས་པའི་ཤེས་རབ་དང༌། སེམས་ཅན་ལ་དམིགས་པའི་བརྩེ་བ་སྙིང་རྗེ་ཆེན་པོ་དང་མི་ལྡན་པའི་སྟོབས་ཀྱིས་འཁོར་བ་ལ་དོར་བྱ་དང༌། མྱང་འདས་ལ་བླང་བྱར་ཞེན་པ་དང་བཅས་པའི་ཕྱིར། གཉིས་པ་ལ། དགག་བཞག་གཉིས། དང་པོ། མཐའ་གཅིག་ཏུ་ཉན་ ༼༢༠༡༽ རང་ལ་ཆོས་ཀྱི་བདག་མེད་རྟོགས་པ་ཡོད་པའི་ལུགས་དགག ཤིང་རྟའི་སྲོལ་བྱེད་དགོངས་པ་ཐ་དད་དུ་འདོད་པའི་ལུགས་དགག

ཆོས་ཀྱི་བདག་མེད་དང༌། བདེན་མེད་ལ་རྟོགས་དཀའ་སླའི་ཁྱད་པར་ཡོད་པར་འདོད་པའི་ལུགས་དགག་པའོ། །དང་པོ་ལ། འདོད་པ་བརྗོད་པ་དང༌། དེ་དགག་པ་གཉིས། དང་པོ་ནི། དཔལ་ལྡན་ཟླ་གྲགས་ཀྱི་རྗེས་སུ་འབྲང་བའི་མཁས་པ་ཁ་ཅིག ཉན་རང་ལ་ཆོས་ཀྱི་བདག་མེད་རྟོགས་པ་ཡོད་དེ། ལུང་རིགས་གཉིས་ཀྱིས་གྲུབ་པའི་ཕྱིར། ལུང་གིས་གྲུབ་སྟེ། མདོ་སྡེ་ས་བཅུ་པ་ལས། ཀྱེ་རྒྱལ་བའི་སྲས་དག་འདི་ལྟ་སྟེ། དཔེར་ན། རྒྱལ་པོའི་རིགས་སུ་སྐྱེས་པའི་རྒྱལ་པོའི་བུ་རྒྱལ་པོའི་མཚན་དང་ལྡན་པ་ནི་སྐྱེས་པ་ཙམ་གྱིས་རྒྱལ་པོའི་བྱིན་གྱིས་བློན་པོའི་ཚོགས་ཐམས་ཅད་ཟིལ་གྱིས་གནོན་གྱི་རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། །ནམ་དེ་ནར་སོན་པར་གྱུར་པ་དེའི་ཚེ་རང་གི་བློའི་སྟོབས་བསྐྱེད་པས་བློན་པོའི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། །ཀྱེ་རྒྱལ་བའི་སྲས་དག་དེ་བཞིན་ ༼༢༠༢༽ དུ་བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ཏུ་ལྷག་པའི་བསམ་པའི་ཆེ་བ་ཉིད་ཀྱིས་ཉན་ཐོས་དང་རང་སངས་རྒྱས་ཐམས་ཅད་ཟིལ་གྱིས་གནོན་གྱི། རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། །བྱང་ཆུབ་སེམས་དཔའ་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་རང་གི་ཡུལ་ཤེས་པའི་ཆེ་བ་ལ་གནས་པས་ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། །ཞེས་དང༌། ཤེར་ཕྱིན་གྱི་མདོ་ལས། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་དང༌། ཐེག་དམན་གྱི་མདོ་ལས། གཟུགས་ནི་དབུ་བ་བརྡོས་པ་འདྲ། །ཚོར་བ་ཆུ་ཡི་ཆུ་བུར་བཞིན། །འདུས་ཤེས་རྨིག་རྒྱུ་ལྟ་བུ་སྟེ། །འདུ་བྱེད་རྣམས་ནི་ཆུ་ཤིང་བཞིན། །རྣམ་པར་ཤེས་པ་སྒྱུ་མ་ལྟར། །ཉི་མའི་གཉེན་གྱིས་བཀའ་སྩལ་ཏོ། །ཞེས་སོ། །རིགས་པ་ནི། བྱང་སེམས་མཐོང་ལམ་པ་དེས་ཉན་ཐོས་དགྲ་བཅོམ་པ་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པར་

༼༢༠༣༽ ཐལ། དེས་ཆོས་ཀྱི་བདག་མེད་རྟོགས། ཉན་ཐོས་དགྲ་བཅོམ་པས་དེ་མ་རྟོགས་པའི་ཕྱིར། འདོད་ན། སྐྱེས་མ་ཐག་པའི་རྒྱལ་བུས། བློན་པོའི་ཚོགས་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པར་ཐལ་ལོ། །ཉན་ཐོས་དགྲ་བཅོམ་པས་རང་རྒྱུད་ཀྱི་ཕུང་པོ་ལ་དམིགས་ནས་ངར་འཛིན་གྱི་བློ་སྐྱེ་བ་ཡོད་པར་ཐལ། དེས་ཕུང་པོ་བདེན་མེད་དུ་མ་རྟོགས་པའི་ཕྱིར། འདོད་ན། དེས་ངར་འཛིན་གྱི་དབང་གིས་ལས་བསགས་ཏེ་ཡང་སྲིད་དུ་སྐྱེ་བ་ཡོད་པར་ཐལ། དེའི་ཕྱིར། ཁྱབ་སྟེ། རིན་ཆེན་ཕྲེང་བར། ཇི་སྲིད་ཕུང་པོར་འཛིན་ཡོད་པ། །དེ་སྲིད་དེ་ལས་ངར་འཛིན་ཡོད། །ངར་འཛིན་ཡོད་ན་ཡང་ལས་ཏེ། །དེ་ལས་ཡང་ནི་སྐྱེ་བ་ཡིན། །ཞེས་སོ། །ཐེག་དམན་ལ་འཁོར་བ་སྤངས་པའི་མྱང་འདས་མེད་པར་ཐལ། དེས་སྟོང་ཉིད་མ་རྟོགས་པའི་ཕྱིར། ཁྱབ་སྟེ། རྩ་ཤེར་ལས། ལས་དང་ཉོན་མོངས་ཟད་པས་ཐར། །ལས་དང་ཉོན་མོངས་རྣམ་རྟོག་ལས། །དེ་དག་སྤྲོས་ལས་སྤྲོས་པ་ནི། །སྟོང་པ་ཉིད་ཀྱིས་འགགས་ ༼༢༠༤༽ པར་འགྱུར། །ཞེས་དང༌། སྤྱོད་འཇུག་ལས། བདེན་པ་མཐོང་བར་གྲོལ་འགྱུར་གྱི། །སྟོང་ཉིད་མཐོང་བས་ཅི་ཞིག་བྱ། །གང་ཕྱིར་ལུང་ལས་ལམ་འདི་ནི། །མེད་པར་བྱང་ཆུབ་མེད་པར་གསུངས། །ཞེས་དང༌། བསྟན་རྩ་དགེ་སློང་ཉིད་ཡིན་ན། །དགེ་སློང་ཉིད་ཀྱང་དཀའ་བར་གནས། །སེམས་ནི་དམིགས་དང་བཅས་རྣམས་ཀྱི། །མྱ་ངན་འདས་པའང་དཀའ་བར་གནས། །ཞེས་སོ། །ཉན་ཐོས་དགྲ་བཅོམ་པས་གང་ཟག་གི་བདག་མེད་མཚན་ཉིད་ཡོངས་སུ་རྫོགས་པའི་ཚུལ་གྱིས་མ་རྟོགས་པར་ཐལ། དེས་གང་ཟག་བདེན་མེད་དུ་མ་རྟོགས་པའི་ཕྱིར། དེས་ཁམས་གསུམ་ན་སྤྱོད་པའི་ཉོན་མོངས་པ་ཟད་པར་མ་སྤངས་པར་ཐལ། དེས་ཕུང་པོ་ལ་བདེན་པར་འཛིན་པའི་བདེན་འཛིན་མ་སྤངས་པའི་ཕྱིར། ཁྱབ་སྟེ། བདེན་འཛིན་ལ་ཉོན་སྒྲིབ་ཀྱིས་ཁྱབ་པའི་ཕྱིར། དེ་ཡང་ས་བདུན་པ་མན་ཆད་དུ་ཉོན་སྒྲིབ་ཙམ་སྤོང་བའི་བྱ་བ་བྱེད་དེ། དེར་བདེན་འཛིན་ས་བོན་དང་བཅས་པ་སྤོང་བའི་བྱ་བ་བྱེད་པའི་ཕྱིར།

ཤེས་སྒྲིབ་ནི་ས་བརྒྱད་པ་ཡན་ ༼༢༠༥༽ ཆད་ཁོ་ནར་སྤོང་དགོས་པ་ཡིན་ནོ། །གལ་ཏེ། ཉན་ཐོས་ཀྱི་ཐེག་པ་ལས་ལོགས་སུ་ཐེག་ཆེན་གྱི་ཐེག་པ་བསྟན་པ་དགོས་མེད་དུ་ཐལ། ཉན་ཐོས་ལ་ཡང་ཆོས་ཀྱི་བདག་མེད་རྟོགས་པ་ཡོད་པའི་ཕྱིར། ཞེ་ན། སྐྱོན་མེད་དེ། སྙིང་རྗེ་དང་སྨོན་ལམ་ལ་སོགས་པའི་བྱང་སེམས་ཀྱི་སྤྱོད་པ་རྒྱ་ཆེན་པོ་སྟོན་པའི་ཕྱིར་དུ་ཐེག་ཆེན་གྱི་ཐེག་པ་བསྟན་པའི་ཕྱིར་ཏེ། རིན་ཆེན་ཕྲེང་བར། ཉན་ཐོས་ཐེག་པ་དེ་ལས་ནི། །བྱང་ཆུབ་སེམས་དཔའི་སྨོན་ལམ་དང༌། །སྤྱོད་པ་ཡོངས་བསྔོ་མ་བཤད་ངེས། །བྱང་ཆུབ་སེམས་དཔར་ག་ལ་འགྱུར། །ཞེས་སོ། །ཆོས་ཀྱི་བདག་མེད་རྟོགས་པ་རྒྱས་པར་བསྟན་པའི་ཕྱིར་དུ་ཡང་ཐེག་ཆེན་གྱི་ཐེག་པ་བསྟན་པ་ཡིན་ཏེ། ཉན་ཐོས་ཀྱི་ཐེག་པ་ལས། ཆོས་ཀྱི་བདག་མེད་མདོར་བསྡུས་པ་ཙམ་ལས་མ་གསུངས་པའི་ཕྱིར། འཇུག་འགྲེལ་ལས། ཆོས་ཀྱི་བདག་མེད་པ་གསལ་བར་བྱ་བའི་ཕྱིར་ཐེག་པ་ཆེན་པོ་བསྟན་པ་ཡང་རིགས་པ་ཉིད་དེ་རྒྱས་པར་བརྗོད་པར ༼༢༠༦༽ འདོད་པའི་ཕྱིར་རོ། །ཉན་ཐོས་ཀྱི་ཐེག་པ་ལས་ནི་ཆོས་ཀྱི་བདག་མེད་པ་མདོར་མཚོན་པ་ཙམ་ཞིག་ཏུ་ཟད་དོ། །ཇི་སྐད་དུ་སློབ་དཔོན་གྱི་ཞལ་ནས། མཚན་མ་མེད་པ་མ་རྟོགས་པར། །ཁྱོད་ཀྱིས་ཐར་པ་མེད་པར་གསུངས། །དེ་ཕྱིར་ཁྱོད་ཀྱི་ཐེག་ཆེན་ལས། །དེ་ནི་ཚང་བར་བསྟན་པ་ལགས། །ཅེས་གསུང་ངོ༌། །གཉིས་པ་ལ། གནོད་བྱེད་ཡོད་པ། ལུང་གིས་མི་གནོད་པའི་ཚུལ། བདེན་འཛིན་ཉོན་སྒྲིབ་ཀྱི་མཚན་གཞི་ཡིན་པ་མི་འཐད་པ། ཉོན་སྒྲིབ་སྤོངས་བའི་ས་མཚམས་མི་འཐད་པ་དང་བཞི། དང་པོ་ནི། ཐེག་ཆེན་གྱི་ཚོགས་ལམ་དེ། ཐེག་དམན་གྱི་ཚོགས་ལམ་ལས་ཐབས་ཤེས་ཁྱད་པར་ཅན་གཉིས་དང་ལྡན་པའི་སྒོ་ནས་ཁྱད་པར་དུ་འཕགས་པ་མ་ཡིན་པར་ཐལ། ཐེག་དམན་གྱི་ཚོགས་ལམ་ལ་ཡང་སྟོང་ཉིད་རྟོགས་པའི་ཤེས་རབ་ཁྱད་པར་ཅན་ཡོད་པའི་ཕྱིར། འདོད་ན། མཚན་མེད་རབ་ཏུ་སྦྱིན་ལ་སོགས། །ཞེས་སོགས་དང་འགལ། སྦྱོར་ལམ་ ༼༢༠༧༽ ལ། དམིགས་པ་དང་ནི་རྣམ་པ་དང༌། །ཞེས་སོགས་དང༌།

མཐོང་ལམ་ལ། བསམ་མི་ཁྱབ་སོགས་ཁྱད་པར་གྱིས། །ཞེས་སོགས་དང༌། སྒོམ་ལམ་ལ། སྒོམ་པ་ལམ་ནི་ཟབ་པ་སྟེ། །ཞེས་སོགས་དང་སྦྱར་ཏེ་ཤེས་པར་བྱའོ། །ཉན་ཐོས་དགྲ་བཅོམ་པའི་མངོན་རྟོགས་ཆོས་ཅན། ཆོས་ཀྱི་བདག་མེད་རྟོགས་པ་མཐར་ཐུག་པའི་མཁྱེན་པར་ཐལ། ཆོས་ཀྱི་བདག་མེད་རྟོགས་པའི་མི་སློབ་ལམ་ཡིན་པའི་ཕྱིར། ཉན་ཐོས་ཀྱི་མཐོང་ལམ་དེ་སྲིད་ཞི་ལ་མི་གནས་པའི་གཞི་ཤེས་སུ་ཐལ། དེ་འཁོར་འདས་བར་གསུམ་རང་བཞིན་གྱིས་མེད་པ་མངོན་སུམ་དུ་རྟོགས་པའི་གཞི་ཤེས་ཡིན་པའི་ཕྱིར། ཁྱབ་སྟེ། དུས་རྣམས་མཉམ་པ་ཉིད་ཤེས་ཕྱིར། །ཤེས་རབ་ཕ་རོལ་ཕྱིན་པར་འདོད། །ཅེས་སོ། །གཉིས་པ་ནི། ས་བཅུ་པའི་ལུང་གིས་མི་གནོད་དེ། ས་དང་པོར་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་པའི་ནུས་པ་ཡོད་ཀྱང༌། ས་བདུན་པ་ནས་ཤིན་ཏུ་ ༼༢༠༨༽ ནས་ཀྱང༌། བློ་གྲོས་ཀྱི་སྟོབས་ཀྱི་ཟིལ་གྱིས་གནོན་པའི་ནུས་པ་ཡོད་པ་ལ་དགོངས་པའི་ཕྱིར་ཏེ། ས་བདུན་པར་ཡང་དག་པའི་མཐའ་ལ་དུས་སྐད་ཅིག་མ་གཅིག་ལ་འཇུག་ལྡང་བྱེད་ནུས་པར་བཤད་པའི་ཕྱིར། མདོ་རང་ཉིད་ལས་ཀྱང༌། ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། །ཞེས་འབྱུང་བའི་ཕྱིར། ཤེར་ཕྱིན་གྱི་ལུང་གིས་མི་གནོད་དེ། དེར་བདག་མེད་ཙམ་རྟོགས་པའི་ཤེས་རབ་ལ་ཤེར་ཕྱིན་གྱི་མིང་གིས་བཏགས་ནས་བསྟན་པའི་ཕྱིར་ལུང་གསུམ་པས་མི་གནོད་དེ། ཐེག་དམན་གྱི་ལུང་ལས། ཕུང་པོ་བདེན་མེད་དུ་རྟོགས་པའི་ཤེས་རབ་བཤད་ཀྱང༌། དེ་ཐེག་དམན་གྱི་རྒྱུད་ལ་ལྡན་མི་དགོས་པའི་ཕྱིར། དཔེར་ན། ཐེག་དམན་གྱི་ལུང་ལས། སངས་རྒྱས་ཀྱི་ཡེ་ཤེས་བཤད་ཀྱང༌། དེ་ཐེག་དམན་ལ་ལྡན་མི་དགོས་པ་བཞིན་ནོ། །ལུང་ཕྱི་མ་རྣམས་ཀྱི་དོན་ནི། ཐེག་དམན་ལ་གང་ཟག་གི་བདག་མེད་སྟོང་པའི་སྟོང་ཉིད་ཉི་འཚེ་བའི་རྟོགས་པ་ཡོད་པ་ཙམ་ལ་དགོངས་ཏེ། རབ་དབྱེ་ལས། ༼༢༠༩༽ སྟོང་ཉིད་ཉན་ཐོས་རྣམས་ཀྱང་སྒོམ། །དེའི་འབྲས་བུ་འགོག་པའང་འཐོབ། །ཅེས་གསུངས་པའི་ཕྱིར།

འཁོར་གསུམ་དུ་རྣམ་པར་རྟོག་པའི་བདེན་འཛིན་དེ་ཤེས་སྒྲིབ་མ་ཡིན་པར་ཐལ། བདེན་འཛིན་ལ་ཉོན་སྒྲིབ་ཀྱི་ཁྱབ་པའི་ཕྱིར། འདོད་ན། འཁོར་གསུམ་རྣམ་པར་རྟོག་པ་གང༌། །དེ་ནི་ཤེས་བྱའི་སྒྲིབ་པར་འདོད། །ཅེས་པ་དང་འགལ། བཞི་པ་ནི། ཐེག་ཆེན་གྱི་སྒོམ་ལམ་ཆུང་ངུའི་ཆུང་ངུ་ལ་སོགས་པ་དགུ་པོ་དེས། སྒོམ་སྤངས་ཤེས་སྒྲིབ་ཆེན་པོའི་ཆེན་པོ་ལ་སོགས་པ་དགུ་རིམ་བཞིན་དུ་སྤོང་བ་མི་འཐད་པར་ཐལ། ས་བདུན་པ་མན་ཆད་དུ་ཤེས་སྒྲིབ་དངོས་སུ་སྤངས་བ་མི་སྲིད་པའི་ཕྱིར། འདོད་ན། ས་དགུ་ལ་ནི་ཆེན་པོ་ཡི། །ཞེས་སོགས་དང་འགལ། མཐོང་སྤངས་ཤེས་སྒྲིབ་སྤངས་བའི་ཐེག་ཆེན་མཐོང་ལམ་པ་གཞི་མ་གྲུབ་པར་ཐལ། མཐོང་སྤངས་ཤེས་སྒྲིབ་དངོས་སུ་སྤོང་བའི་བར་ཆད་མེད་ལམ་གཞི་མ་གྲུབ་པའི་ཕྱིར། འདོད་ན། མཐོང་བའི་ལམ་ཐོབ་པའི་རྣལ་འབྱོར་པ་དེ་ཉོན་མོངས་པ་དང་ ༼༢༡༠༽ ཤེས་བྱའི་སྒྲིབ་པའི་འཇིགས་པ་མེད་པའི་ཕྱིར། ཏིང་འཛིན་སེང་གེ་རྣམ་པར་བསྒྱིངས་པ་ལ་སྙོམས་པར་ཞུགས་ནས། ཞེས་པ་དང་འགལ། བྱང་སེམས་འཕགས་པས། ས་བཅུར་ཤེས་སྒྲིབ་གཙོ་བོར་ཡང༌། ཉོན་སྒྲིབ་གཙོ་བོ་མི་སྤོང་བར་བཤད་དེ་མི་འཐད་པར་ཐལ། ཁས་ལེན་རྟགས། འདོད་ན། ཀུན་བཏུས་སུ། ས་བཅུ་རྣམས་སུ་བསྒོམ་པའི་ལམ་ལ་ཤེས་བྱའི་སྒྲིབ་པའི་གཉེན་པོའི་ལམ་སྒོམ་གྱི་ཉོན་མོངས་པའི་སྒྲིབ་པའི་གཉེན་པོ་ནི་མ་ཡིན་ཏེ། ཞེས་སོ། །ཉན་ཐོས་དགྲ་བཅོམ་པའི་རྟོགས་པ་སྔོན་དུ་སོང་བའི་མ་དག་སའི་བར་ཆད་མེད་ལམ་གྱིས་སྒྲིབ་པ་དངོས་སུ་སྤོང་བའི་བྱ་བ་ཅུང་ཟད་ཀྱང་མི་བྱེད་པར་ཐལ། དེས་ཉོན་སྒྲིབ་སྤངས་ཟིན་པ་གང་ཞིག ཤེས་སྒྲིབ་སྤོང་བའི་བྱ་བ་ཅུང་ཟད་ཀྱང་མི་བྱེད་པའི་ཕྱིར། གཉིས་པ་ལ། ཁ་ཅིག ཀླུ་སྒྲུབ་རྗེས་འབྲང་དང་བཅས་པའི་ལུགས་ལ་ཉན་རང་ལ་ཆོས་ཀྱི་བདག་མེད་རྟོགས་པ་ཡོད། བྱམས་ཆོས་རྗེས་འབྲང་དང་བཅས་པའི་ལུགས་ལ། དེ་རྟོགས་པ་ ༼༢༡༡༽ མེད་ཟེར་ན། ཤེར་ཕྱིན་གྱི་མདོའི་དགོངས་པ། ཉན་རང་གིས་ཆོས་ཀྱི་བདག་མེད་རྟོགས་པར་གནས་སམ།

མ་རྟོགས་པར་གནས། དང་པོ་ལྟར་ན། བྱམས་པས། ཤེར་ཕྱིན་གྱི་མདོའི་དགོངས་པ་ཕྱིན་ཅི་མ་ལོག་པར་མ་ཤེས་པར་ཐལ་བའི་སྐྱོན་གནས། གཉིས་པ་ལྟར་ན། ཀླུ་སྒྲུབ་ཀྱིས། མདོའི་དགོངས་པ་ཕྱིན་ཅི་མ་ལོག་པར་མ་ཤེས་པའི་སྐྱོན་གནས། གསུམ་པ་ལ། ཁ་ཅིག ཉན་རང་ལ་ཆོས་ཀྱི་བདག་མེད་རྟོགས་པ་མེད་དེ། ཉན་རང་ནི་འཁོར་གསུམ་དུ་ཞེན་པ་དང་བཅས་པའི་ཕྱིར། བདེན་མེད་རྟོགས་ཏེ། གང་ཟག་བདེན་མེད་དུ་རྟོགས་པའི་ཕྱིར་ཏེ། གང་ཟག་ཕུང་པོ་ལ་བཏགས་པའི་བཏགས་ཡོད་དུ་རྟོགས་པའི་ཕྱིར་དང༌། དེས་ཕུང་པོ་ལྔ་བདེན་མེད་དུ་རྟོགས་པའི་ཕྱིར། ཟེར། རྒྱུན་ཞུགས་སྲིད་པ་ལན་བདུན་པ་ཆོས་ཅན། འཁོར་བར་ལས་ཉོན་གྱི་དབང་གིས་སྐྱེ་བ་མི་ལེན་པར་ཐལ། བདེན་མེད་མངོན་སུམ་དུ་རྟོགས་པའི་སྐྱེས་བུ་ཡིན་པའི་ཕྱིར། རྒྱུད་བླར། ༼༢༡༢༽ ཇི་བཞིན་ཡང་དག་མཐོང་བའི་ཕྱིར། །སྐྱེ་སོགས་རྣམས་ལས་འདས་གྱུར་ཀྱང༌། །ཞེས་སོ། །ཉན་ཐོས་ཀྱི་མཐོང་ལམ་ཆོས་ཅན། གཉེན་པོ་གཞི་ཤེས་སུ་ཐལ། གཞི་ལམ་འབྲས་གསུམ་རང་བཞིན་གྱིས་མེད་པར་མངོན་སུམ་དུ་རྟོགས་པའི་གཞི་ཤེས་ཡིན་པའི་ཕྱིར། དེ་ཆོས་ཅན། འཛིན་པ་ཆོས་ཀྱི་བདག་མེད་རྟོགས་པར་ཐལ། ཤེས་པ་བདེན་མེད་དུ་རྟོགས་པའི་ཕྱིར། མ་གྲུབ་ན། ཤེས་པ་ལ་བདེན་པར་འཛིན་པའི་བདེན་འཛིན་དེ། འཛིན་པ་ཆོས་ཀྱི་བདག་འཛིན་མ་ཡིན་པར་ཐལ་ལོ། །རྫས་འཛིན་རྟོག་པ་དེ་ཐེག་ཆེན་གྱི་ལམ་གྱི་གནས་སྐབས་སུ་གཙོ་བོར་སྤང་ནུས། ཐེག་དམན་གྱི་ལམ་གྱི་གནས་སྐབས་སུ་གཙོ་བོར་སྤོང་མི་ནུས་པའི་རྒྱུ་མཚན་གྱིས་དེ་ཐེག་ཆེན་སྦྱོར་ལམ་གྱི་ཁྱད་ཆོས་སུ་བཤད་པ་མི་འཐད་པར་ཐལ། རྫས་འཛིན་རྟོགས་པའི་ས་བོན་དངོས་སུ་སྤོང་བའི་ཐེག་དམན་གྱི་བར་ཆད་མེད་ལམ་ཡོད་པའི་ཕྱིར་ཏེ། ཤེས་པ་ལ་བདེན་པར་འཛིན་པའི་བདེན་འཛིན་གྱི་ས་བོན་ 

༼༢༡༣༽ དངོས་སུ་སྤོང་བའི་ཐེག་དམན་གྱི་བར་ཆད་མེད་ལམ་ཡོད་པའི་ཕྱིར། རྣམ་ཤེས་ཀྱི་ཕུང་པོ་བདེན་མེད་དུ་མངོན་སུམ་དུ་རྟོགས་པའི་དེ་ཡོད་པའི་ཕྱིར། གཉིས་པ་རང་ལུགས། ཉན་རང་ལ་ཆོས་ཀྱི་བདག་མེད་རྟོགས་པ་མེད་དེ། དེ་ལུང་དང་རིགས་པ་གཉིས་ཀྱིས་གྲུབ་པའི་ཕྱིར། ལུང་ནི། འདུས་པ་རིན་པོ་ཆེའི་ཏོག་ལས། རྟག་ཏུ་ཁམས་གསུམ་བདག་མེད་རྫས་མེད་ཅིང༌། །བྱེད་པོ་རང་དབང་མེད་པར་རྣམ་བལྟས་ནས། །རྗེས་སུ་མཐུན་པའི་བཟོད་པ་གང་བསྒོམ་པ། །དེ་དག་འགྲོ་བ་ཀུན་ལས་ཐར་བར་འགྱུར། །ཞེས་དང༌། ལང་གཤེགས་ལས། མཚན་མ་མེད་པ་མ་རྟོགས་པས་ཐེག་པ་ཆེན་པོའི་བྱང་ཆུབ་མི་རྟོགས་པ་ཡིན་གྱི་ཉན་ཐོས་ཀྱི་བྱང་ཆུབ་མི་རྟོགས་པ་མ་ཡིན་ནོ། །ཞེས་དང༌། རྒྱན་སྟུག་པོ་བཀོད་པ་ལས། ཆོས་ཀྱི་དངོས་ཡོད་མ་བཤིག་ཕྱིར། །ཉན་ཐོས་དེ་དག་མངོན་རྟོགས་གྱུར། །ཞེས་སོ། །རིགས་པ་ནི། ཐེག་དམན་གྱི་ལམ་དེ་ཐབས་ཤེས་ཁྱད་པར་ཅན་གཉིས་དང་བྲལ་ ༼༢༡༤༽ བའི་ལམ་མ་ཡིན་པར་ཐལ། དེ་ལ་སྟོང་ཉིད་རྟོགས་པའི་ཤེས་རབ་ཡོད་པའི་ཕྱིར། འདོད་ན། སྡུད་པར། ཐབས་མེད་ཤེས་རབ་བྲལ་བས་ཉན་ཐོས་ཉིད་དུ་ལྟུང༌། །ཞེས་དང༌། སྲིད་དང་ཞི་བར་ལྟུང་བའི་ཕྱིར། །རྟོགས་པ་དམན་པ་ཉིད་དང་ནི། །ཞེས་པ་དང་འགལ། མིག་མེད་པའི་གང་ཟག་གིས། ཉི་མའི་དཀྱིལ་འཁོར་མངོན་སུམ་དུ་མི་མཐོང་བ་དང༌། ཐེག་དམན་གྱི་སྤྲོས་བྲལ་སྟོང་ཉིད་མངོན་སུམ་དུ་མི་མཐོང་བ་དཔེ་དོན་དུ་བཤད་པ་མི་འཐད་པར་ཐལ། དེ་ལ་སྟོང་ཉིད་མངོན་སུམ་དུ་རྟོགས་པའི་ཤེས་རབ་ཡོད་པའི་ཕྱིར། འདོད་ན། རྒྱུད་བླར། རང་འབྱུང་རྣམས་ཀྱི་དོན་དམ་དེ། །དད་པ་ཉིད་ཀྱིས་རྟོགས་བྱ་ཡིན། །ཉི་མའི་དཀྱིལ་འཁོར་འོད་འབར་བ། །མིག་མེད་པས་ནི་མཐོང་བ་མེད། །ཞེས་པ་དང་འགལ། ཐེག་དམན་གྱི་གང་ཟག་དེ་གཞན་དོན་ལ་སེམས་པའི་དེའི་ཐབས་རྙེད་པའི། ཇི་སྙེད་པའི་ཆོས་རྒྱ་ཆེན་པོ་རྟོགས་པའི། སྟོང་ཉིད་རྟོགས་པའི་བདེ་བ་བཞི་དང་བྲལ་བར་བཤད་པ་མི་འཐད་པར་ཐལ།

དེ་ལ་སྟོང་ ༼༢༡༥༽ ཉིད་རྟོགས་པའི་ཤེས་རབ་ཡོད་པའི་ཕྱིར། འདོད་ན། རྒྱན་ལས། ཆེར་འོས་སེམས་བསྐྱེད་སྤངས་བའི་སྐྱེ་བོ་དང༌། །གཞན་དོན་སེམས་དང་དེའི་ཐབས་རྙེད་དང༌། །དགོངས་ཆེན་དོན་དང་དེ་ཉིད་མཆོག་མཐོང་བའི། །བདེ་བ་དེ་སྤངས་ཞི་བར་འགྲོ་བར་འགྱུར། །ཞེས་པ་དང་འགལ། གཞན་ཡང༌། ཐེག་ཆེན་གྱི་ལམ་ལྔ། ཐེག་དམན་གྱི་ལམ་ལྔ་ལས་ཆོས་ཀྱི་བདག་མེད་རྟོགས་ཚུལ་གྱི་སྒོ་ནས་ཁྱད་པར་དུ་འཕགས་པའི་སྔར་བཤད་པའི་རིགས་པ་རྣམས་དྲན་པར་བྱའོ། །གཉིས་པ་ནི། ཐེག་ཆེན་གྱི་མཐོང་ལམ་ཆོས་ཅན། སྲིད་ཞི་ལ་མི་གནས་པའི་གཞི་ཤེས་ཡིན་ཏེ། འཁོར་འདས་བར་གསུམ་རང་བཞིན་མེད་པར་མངོན་སུམ་དུ་རྟོགས་པའི་ཐེག་ཆེན་འཕགས་པའི་མཁྱེན་པ་ཡིན་པའི་ཕྱིར། དེ་ནི་མཚན་མར་དམིགས་སྒོ་ནས། །ཞེས་སྐབས་སུ། གཉིས་ཀྱི་དང་པོ་ལ། འབྲས་ཡུམ་ལ་ཉེ་བ་དང༌། རིང་བའི་གཞི་ཤེས་གཉིས། དང་པོའི་མཚན་ཉིད་ལ། ཁ་ཅིག འབྲས་ཡུམ་སྒྲུབ་པའི་ཐབས་ལ་ ༼༢༡༦༽ མཁས་པའི་ཐེག་ཆེན་འཕགས་པའི་མཁྱེན་པ། ཟེར། རྣམ་མཁྱེན་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། འབྲས་ཡུམ་དངོས་མ་ཡིན་པར་ཐལ་ལོ། །རང་ལུགས། དང་པོའི་མཚན་ཉིད། འབྲས་ཡུམ་སྒྲུབ་པའི་ཐབས་ལ་མཁས་པའི་བྱང་འཕགས་ཀྱི་མཁྱེན་པ། མཚན་གཞི། ཐེག་ཆེན་གྱི་མཐོང་ལམ་སྒོམ་ལམ་ལྟ་བུའོ། །གཉིས་པའི་མཚན་ཉིད། འབྲས་ཡུམ་སྒྲུབ་པའི་ཐབས་ལ་མི་མཁས་པའི་ཐེག་དམན་འཕགས་པའི་མཁྱེན་པ། མཚན་གཞི། ཐེག་དམན་གྱི་མཐོང་སྒོམ་མི་སློབ་ལམ་ལྟ་བུའོ། །གལ་ཏེ། ཉན་ཐོས་དགྲ་བཅོམ་པའི་མཁྱེན་པ་ཆོས་ཅན། མཚན་ཉིད་དེ་མ་ཡིན་པར་ཐལ། འབྲས་ཡུམ་སྒྲུབ་པའི་ཐབས་ལ་མཁས་པའི་མཁྱེན་པ་ཡིན་པའི་ཕྱིར་ཏེ། འབྲས་ཡུམ་སྒྲུབ་པའི་ཐབས་ལ་རྨོངས་པ་སྤངས་པའི་མཁྱེན་པ་ཡིན་པའི་ཕྱིར་ཏེ། རྨོངས་པ་མ་ལུས་པ་སྤངས་པའི་མཁྱེན་པ་ཡིན་པའི་ཕྱིར་ཏེ། མ་རིག་པ་མ་ ༼༢༡༧༽ ལུས་པར་སྤངས་པའི་མཁྱེན་པ་ཡིན་པའི་ཕྱིར། ཞེ་ན། ཉན་ཐོས་དགྲ་བཅོམ་པའི་མཁྱེན་པ་ཆོས་ཅན།

ཤེས་བྱ་ཐམས་ཅད་མངོན་སུམ་དུ་རྟོགས་པའི་མཁྱེན་པ་ཡིན་པར་ཐལ། དེ་རྟོགས་པ་ལ་རྨོངས་པ་མ་ལུས་པར་སྤངས་པའི་མཁྱེན་པ་ཡིན་པའི་ཕྱིར། རྟགས་ཁྱབ་ཁས། གཉིས་པ་ནི། ཐེག་དམན་གྱི་མཐོང་ལམ་ཆོས་ཅན། འབྲས་ཡུམ་ལ་རིང་བའི་གཞི་ཤེས་ཡིན་ཏེ། འབྲས་ཡུམ་སྒྲུབ་པའི་ཐབས་ལ་མི་མཁས་པའི། ཐེག་དམན་འཕགས་པའི་མཁྱེན་པ་ཡིན་པའི་ཕྱིར། ཐེག་ཆེན་གྱི་མཐོང་ལམ་ཆོས་ཅན། འབྲས་ཡུམ་ལ་ཉེ་བའི་གཞི་ཤེས་ཡིན་ཏེ། འབྲས་ཡུམ་སྒྲུབ་པའི་ཐབས་ལ་མཁས་པའི་རྒྱལ་སྲས་འཕགས་པའི་མཁྱེན་པ་ཡིན་པའི་ཕྱིར། གཟུགས་སོགས་ཕུང་པོ་སྟོང་ཉིད་དང༌། །ཞེས་སྐབས་སུ། གཉིས་ཀྱི་དང་པོ་ལ། ཡུལ་ཅན་གཞི་ཤེས། སྤངས་བྱ་མཚན་འཛིན། དེ་དག་གཉེན་པོས་ཇི་ལྟར་སྤོངས་ཚུལ་ལོ། །དང་པོ་ལ། གཉེན་ ༼༢༡༨༽ པོ་གཞི་ཤེས་དང༌། མི་མཐུན་ཕྱོགས་ཀྱི་གཞི་ཤེས་གཉིས། དང་པོའི་མཚན་ཉིད། གཞི་ལམ་འབྲས་གསུམ་མཚན་མར་འཛིན་པའི་མཚན་འཛིན་གྱིས་མ་བཅིངས་པའི་ཐེག་ཆེན་འཕགས་པའི་མཁྱེན་པ། གཉིས་པའི་མཚན་ཉིད། དེས་བཅིངས་པའི་ཐེག་དམན་འཕགས་པའི་མཁྱེན་པ། བཅིངས་མ་བཅིངས་ཀྱི་དོན་གང་ཡིན་ཞེ་ན། ཁ་ཅིག ཐེག་ཆེན་གྱི་གཞི་ཤེས་དེ་དེས་མ་བཅིངས་པའི་གཞི་ཤེས་ཡིན་ཏེ། གཞི་ལམ་འབྲས་གསུམ་ལ་མཚན་མར་མི་འཛིན་པའི་གཞི་ཤེས་ཡིན་པའི་ཕྱིར། ཐེག་དམན་གྱི་དེ་དེས་བཅིངས་པ་ཡིན་ཏེ། དེ་དང་མཚན་འཛིན་གྱི་རྟག་པ་ལྷ། གཞི་ལམ་འབྲས་གསུམ་ལ་མཚན་མར་འཛིན་པའི་གཞི་ཤེས་ཡིན་པའི་ཕྱིར། ཟེར། ཐེག་དམན་གྱི་གཞི་ཤེས་ཆོས་ཅན། བདག་མེད་རྟོགས་པའི་རྣལ་འབྱོར་མངོན་སུམ་མ་ཡིན་པ་ཐལ་བ་དང༌། མཚན་མེད་རྟོགས་པའི་ཤེས་རབ་ཀྱི་སྤང་བྱ་ཡིན་པར་ཐལ། །མཚན་འཛིན་གྱི་བློ་ཡིན་པའི་ཕྱིར། ཁ་ཅིག ༼༢༡༩༽ ཐེག་ཆེན་གྱི་གཞི་ཤེས་དེས་མ་བཅིངས་ཏེ། དེ་དང་མཚན་འཛིན་གྱི་རྟོག་པ་ལྷན་ཅིག་ཏུ་འཇུག་མི་སྲིད་པའི་ཕྱིར། ཐེག་དམན་གྱི་དེ་དེས་བཅིངས་ཏེ། དེ་དང་མཚན་འཛིན་གྱི་རྟོག་པ་རྒྱུན་ཆགས་སུ་ལྷན་ཅིག་འཇུག་སྲིད་པའི་ཕྱིར།

ཟེར། མ་དག་པའི་རྗེས་ཐོབ་ཀྱི་གནས་སྐབས་སུ་ཤེས་སྒྲིབ་རྟག་འཛིན་རྟོག་པ་ལྡན་པ་མི་སྲིད་པར་ཐལ། ཡུལ་ལ་མངོན་པར་ཞེན་པའི་མངོན་ཞེན་གྱི་དྲི་མ་རགས་པ་རྒྱུད་ལ་ལྡན་བཞིན་པའི་མ་དག་སའི་བྱང་སེམས་གཞི་མ་གྲུབ་པའི་ཕྱིར་ཏེ། མཚན་འཛིན་གྱི་རྟོག་པ་རྒྱུད་ལ་ལྡན་བཞིན་པའི་དེ་གཞི་མ་གྲུབ་པའི་ཕྱིར། གཉིས་པ་ལ། གང་ཟག་གི་བདག་མེད་ལ་ཡིད་རྩེ་གཅིག་ཏུ་གནས་བཞིན་པའི་ཉན་ཐོས་འཕགས་པ་གཞི་མ་གྲུབ་པར་ཐལ། རང་རྒྱུད་ཀྱི་ཡིད་ཀྱི་རྣམ་པར་ཤེས་པ་མཉམ་བཞག་ཡེ་ཤེས་ཀྱི་ངོ་བོར་སྐྱེས་པའི་ཉན་ཐོས་འཕགས་པ་མེད་པའི་ཕྱིར་ཏེ། ཉན་ཐོས་འཕགས་པ་ཡིན་ན། མཚན་འཛིན་གྱི་རྟོག་པ་རྒྱུད་ལྡན་ཡིན་ ༼༢༢༠༽ དགོས་པའི་ཕྱིར། རྟགས་ཁས། རང་ལུགས། ཐེག་ཆེན་གྱི་གཞི་ཤེས་ལ་གཞི་ལམ་འབྲས་གསུམ་ལ་མཚན་མར་འཛིན་པའི་མཚན་འཛིན་གྱིས་མ་བཅིངས་པ་ཞེས་བྱ་སྟེ། དེས་གཞི་ལམ་འབྲས་གསུམ་རང་བཞིན་མེད་པར་མངོན་སུམ་དུ་རྟོགས་པའི་སྟོབས་ཀྱིས་གཞི་ལམ་འབྲས་གསུམ་ལ་མཚན་མར་འཛིན་པའི་མཚན་འཛིན་ས་བོན་དང་བཅས་པ་རང་ལམ་དུ་སྤོང་ནུས་པའི་ཕྱིར། ཐེག་དམན་གྱི་གཞི་ཤེས་ལ་དེས་བཅིངས་པ་ཞེས་བྱ་སྟེ། དེ་ལྟར་མ་རྟོགས་པའི་སྟོབས་ཀྱིས་དེའི་ས་བོན་རང་ལམ་དུ་སྤོང་མི་ནུས་པའི་ཕྱིར། གཉིས་པ་ནི། སྤྱིར་མཚན་འཛིན་ནི། འདུས་བྱས་ཀྱི་ཆོས་རྣམས་གཞན་ལ་རགས་མ་ལས་རང་དབང་ཅན་དུ་འཛིན་པའི་བློ་ཡིན་ལ། དེ་ལ་ཉོན་སྒྲིབ་ཀྱིས་བསྡུས་པའི་མཚན་གཞི་དང༌། ཤེས་སྒྲིབ་ཀྱི་བསྡུས་པའི་དེ་གཉིས། དང་པོ་ནི། གང་ཟག་གི་བདག་འཛིན། ལྷན་སྐྱེས་དང༌། ཀུན་བཏགས་ལྟ་བུ། གཉིས་པ་ནི། རང་རྒྱུ་ཆོས་ཀྱི་བདག་འཛིན་ལས་བྱུང་ཞིང༌། ཡུལ་ལ་མངོན་པར་ཞེན་པའི་ ༼༢༢༡༽ མངོན་ཞེན་གྱི་དྲི་མ་རགས་པའོ། །དེ་ལ་འཛིན་པ་དང༌། ཡུལ་གྱི་སྒོ་ནས་དབྱེ་བ་གཉིས། དང་པོ་ལ། རྫས་འཛིན་དང༌། བཏགས་འཛིན་གྱིས་བསྡུས་པའི་མཚན་འཛིན་གཉིས། དང་པོ་ནི། ཡུལ་ཡུལ་ཅན་གྱི་ཆོས་རྣམས་ལ་འཁོར་གསུམ་དུ་རྟོགས་པའི་བདག་འཛིན་ལྟ་བུ།

འདི་དང་ཆོས་ཀྱི་བདག་འཛིན་དོན་གཅིག དབྱེ་ན། ལྷན་སྐྱེས་དང༌། ཀུན་བཏགས་ཀྱི་ཆོས་ཀྱི་བདག་འཛིན་གཉིས། དང་པོ་ནི། ལུང་རིགས་སོགས་ལ་ལྟོས་མེད་དུ་ཡུལ་ཡུལ་ཅན་ལ་རང་གི་ངང་གི་བདེན་པ་འཛིན་པའི་བློ་ལྟ་བུའོ། །གཉིས་པ་ལུང་རིགས་ལྟར་སྣང་རྒྱུ་མཚན་དུ་བྱས་ནས་བརྟགས་ཤིང་དཔྱད་པའི་སྒོ་ནས་ཡུལ་ཡུལ་ཅན་ལ་བདེན་པར་འཛིན་པའི་བློ་ལྟ་བུའོ། །གཉིས་པ། ཡུལ་ཡུལ་ཅན་གྱི་ཆོས་རྣམས་ལ་བཏགས་པ་ཙམ་དུ་མངོན་པར་ཞེན་པའི་ཤེས་སྒྲིབ་རྟོག་པ་ལྟ་བུའོ། །དེ་ལ་རགས་པ་དང༌། ཤིན་ཏུ་ཕྲ་བ་གཉིས། དང་པོ་ནི། མཚན་འཛིན་དང་སྒྲ་དོན་འདྲེས་འཛིན་གྱི་རྟོག་པ་གཉིས་ཀ་ཡིན་ལ། ས་མཚམས་ ༼༢༢༢༽ ས་བདུན་པའི་བར་དུ་ཡོད་དེ། ཊཱི་ཀར། ས་བརྒྱད་པ་མ་ཐོབ་པ་དེ་སྲིད་དུ་གཞི་ལ་མཚན་མར་འཛིན་པར་འབྱུང་བའི་ཕྱིར་རོ། །ཞེས་གསུངས་པའི་ཕྱིར། གཉིས་པ། ཡུལ་ལ་བཏགས་པ་ཙམ་དུ་ཞེན་པའི་ཞེན་པ་ཕྲ་ཞིང་ཕྲ་བ། ས་བཅུ་པའི་རྗེས་ཐོབ་ཀྱི་བར་དུ་ཡོད་དེ། ཊཱི་ཀ་ལས། སྦྱོར་བ་ཙམ་ནི་ས་བཅུ་པའི་བར་དུ་ཡོད་དེ། གཞིའི་ཆོས་ལ་མངོན་པར་ཞེན་པའི་དྲི་མ་ཡོད་པ་དེ་སྲིད་དུ་སྒོམ་པར་བྱ་བ་ཡིན་པའི་ཕྱིར་དང༌། རྒྱུན་མཐའི་བར་དུ་བག་ལ་ཉལ་ཡོད་པའི་ཕྱིར་རོ། །ཞེས་གསུངས་པའི་ཕྱིར། ཊཱི་ཀའི་རྗེས་སུ་འབྲང་བ་ཁ་ཅིག ས་བརྒྱད་པ་ཡན་ཆད་དུ་ཤེས་སྒྲིབ་རྟོག་པ་མེད་པ་དང༌། ཤེས་སྒྲིབ་རྟོག་པ་ལ་སྒྲ་དོན་འདྲེས་འཛིན་གྱི་རྟོག་པས་ཁྱབ་པར་སྨྲ་བ་ནི། ཊཱི་ཀ་ལ་ཞིབ་ཏུ་མ་སྤྱད་པའི་ཕོ་ཚོད་ཙམ་དུ་ཟད་དོ། །གཉིས་པ། ཡུལ་གྱི་སྒོ་ནས་དབྱེ་བ་ལ། གཞི་ལམ་འབྲས་བུ་ལ་མཚན་མར་འཛིན་པ་དང་གསུམ། དང་པོ་ལ། གཞིའི་ཆོས་ཉིད་དང༌། གཞིའི་ཆོས་ཅན་ལ་མཚན་ ༼༢༢༣༽ མར་འཛིན་པའི་བློ་གཉིས། གཟུགས་སོགས་ཕུང་པོ་སྟོང་ཉིད་ལ། །སྤྱོད་པའི་འདུ་ཤེས་མི་མཐུན་ཕྱོགས། །ཞེས་པས་བསྟན། གཉིས་པ། ལམ་ལ་མཚན་འཛིན་ནི། སྦྱིན་སོགས་བྱང་ཆུབ་ཕྱོགས་རྣམས་ལ། །སྤྱོད་པའི་འདུ་ཤེས་མི་མཐུན་ཕྱོགས། །ཞེས་པས་བསྟན།

གསུམ་པ། རྒྱལ་ལ་སོགས་པ་ཆགས་པ་ཕྲ། །ཞེས་པས་བསྟན། དེས་ན་འདིར་འཆིང་བྱེད་ཀྱི་མཚན་འཛིན་དངོས་སུ་བསྟན་ནས་དེས་བཅིངས་པའི་ཐེག་དམན་གྱི་གཞི་ཤེས་མཚོན་ནས་བསྟན་པ་ཡིན་ནོ། །གསུམ་པ་ལ། ཁ་ཅིག བྱང་སེམས་ཀྱི་རྒྱུད་ཀྱི་གཉེན་པོ་གཞི་ཤེས་ཀྱི་ཐེག་དམན་གྱི་རྒྱུད་ཀྱི་མཚན་འཛིན་དངོས་སུ་སྤོང་སྟེ། འདིར་མཚན་འཛིན་དང་གཉེན་པོ་གཞི་ཤེས་སྤང་གཉེན་དུ་བཤད་ཤིང༌། འདིར་བསྟན་གྱི་མཚན་འཛིན་ཐེག་དམན་གྱི་རྒྱུད་ལ་ལྡན་པའི་ཕྱིར། ཟེར། ཐེག་དམན་གྱི་གང་ཟག་འབད་མེད་དུ་གྲོལ་བ་དང༌། ཐེག་ཆེན་གྱི་རིགས་ཅན་འབད་པ་ ༼༢༢༤༽ བྱས་ཀྱང་གྲོལ་བའི་དུས་མེད་པར་ཐལ་བའི་སྐྱོན་གནས་སོ། །རང་ལུགས། གཉེན་པོ་གཞི་ཤེས་དང༌། མཚན་འཛིན་མཐའ་དག་སྤོང་གཉེན་དུ་སྦྱར་ནས་འཆད་པ་མ་ཡིན་ཏེ། མཚན་འཛིན་གྱི་བློ་ཡིན་ན། རང་འཇོམས་བྱེད་ཀྱི་གཉེན་པོ་དང་དངོས་སུ་ལྡན་པས་མ་ཁྱབ་པའི་ཕྱིར། དེས་ན། བྱང་འཕགས་ཀྱི་མཚན་མེད་མངོན་སུམ་དུ་རྟོགས་པའི་ཡེ་ཤེས་ཀྱིས་བྱང་སེམས་རང་རྒྱུད་ཀྱི་སྒྲིབ་པ་དངོས་སུ་སྤོང་སྟེ། དེས་བྱང་སེམས་རང་རྒྱུད་ཀྱི་མཚན་འཛིན་གྱི་ས་བོན་ལ་དངོས་སུ་གནོད་པ་བྱེད་པའི་སྒོ་ནས་མངོན་འགྱུར་བ་རྒྱུད་ནས་འཇོམས་པའི་ཕྱིར། གཉིས་པ་ནི། ཉན་ཐོས་ཀྱི་མཐོང་ལམ་ཆོས་ཅན། མི་མཐུན་ཕྱོགས་ཀྱི་གཞི་ཤེས་ཡིན་ཏེ། གཞི་ལམ་འབྲས་གསུམ་ལ་མཚན་མར་འཛིན་པའི་མཚན་འཛིན་གྱིས་བཅིངས་པའི་ཐེག་དམན་འཕགས་པའི་མཁྱེན་པ་ཡིན་པའི་ཕྱིར། གཟུགས་སོགས་དེ་མི་རྟག་སོགས་དང༌། །ཞེས་སྐབས་སུ། གཉིས་ཀྱི་དང་པོ་ལ། གཞི་ཤེས་སྦྱོར་བ། གཞི་ཤེས་སྦྱོར་བའི་ ༼༢༢༥༽ མཚན་ཉིད། འཕྲོས་དོན་མཚན་ཉིད་གསུམ་བཤད་པའོ། །དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ལ། ཁ་ཅིག གཟུགས་སོགས་ཡུལ་བཅུ་ལ། ཞེན་སྦྱོང་མངོན་འགྱུར་བ་བཀག་ནས་སྒོམ་པར་བྱེད་པའི་སེམས་དཔའི་རྣལ་འབྱོར་དང༌། གཞི་གང་ཟག་གི་བདག་མེད་སྒོམ་པའི་ཉམས་ལེན། ཟེར། དང་པོ་ལ། ཉན་ཐོས་ཀྱི་མཐོང་ལམ་ཆོས་ཅན།

མཚན་ཉིད་དེར་ཐལ། མཚོན་བྱ་དེའི་ཕྱིར་ཏེ། ཐེག་དམན་གྱི་གཞི་ཤེས་སྦྱོར་བ་ཡིན་པའི་ཕྱིར། གཉིས་པ་ལ། ཐེག་ཆེན་གྱི་མཐོང་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན་མ་ཡིན་པར་ཐལ། གང་ཟག་གི་བདག་མེད་རྟོགས་པ་མཐར་ཐུག་པའི་མཁྱེན་པ་ཡིན་པའི་ཕྱིར། རང་ལུགས། གཞི་གང་ཟག་གི་བདག་མེད་པ་དང༌། ཆོས་ཀྱི་བདག་མེད་པ་གང་རུང་སྒོམ་པར་བྱེད་པའི་ཉམས་ལེན། དབྱེ་ན། དངོས་བསྟན་ཐེག་ཆེན་གྱི་གཞི་ཤེས་སྦྱོར་བ་དང༌། ཤུགས་ ༼༢༢༦༽ བསྟན་ཐེག་དམན་གྱི་དེ་གཉིས། དང་པོ་ལ། མཚན་ཉིད། དབྱེ་བ། ས་མཚམས་སོ། །དང་པོ་ནི། གཟུགས་སོགས་ཡུལ་བཅུ་ཅི་རིགས་པ་ལ་བདེན་ཞེན་མངོན་འགྱུར་བ་བཀག་ནས་སྒོམ་པར་བྱེད་པའི་སེམས་དཔའི་རྣལ་འབྱོར། དབྱེ་ན། གཞིའི་ངོ་བོ། ཁྱད་པར། མཚན་ཉིད་གསུམ། སྤང་གཉེན་གཞན་དུ་མི་འགྱུར་བའི་ཆོས་ཉིད། གཞན་དུ་མི་འགྱུར་བའི། བྱེད་པ་པོ་མེད་པའི་ཆོས་ཉིད། བྱ་དཀའ་རྣམ་གསུམ། འབྲས་བུ་ཁྱད་པར་ཅན། སྲུང་བྱེད་གཞན་ལ་རག་མ་ལས་པ། སྣང་བ་རྣམ་བདུན་ལ་ཞེན་སྦྱོར་བཀག་པའི་སྦྱོར་བ་དང་བཅུ། དང་པོ་བཞི་ལ། རང་བཞིན་གྱི་སྦྱོར་བ་ཞེས་བྱ་སྟེ། ཚོགས་ལམ་ནས་རྒྱུན་མཐའི་བར་དུ་ཁྱབ་བྱེད་དུ་གནས་པའི་ཕྱིར། ཕྱི་མ་དྲུག་ལ་གནས་སྐབས་ཀྱི་སྦྱོར་བ་ཞེས་བྱ་སྟེ། རང་རང་གི་དགག་བྱའི་དྲི་མ་སྐྱེས་ན་སྒོམ་མ་སྐྱེས་ན་སྒོམ་མི་དགོས་པའི་སྦྱོར་བ་ཡིན་པའི་ཕྱིར། གསུམ་པ་ལ། འབྲོམ་ལ་སོགས་པ་ན་རེ། འདིར་བསྟན་གྱི་སྦྱོར་བ་ ༼༢༢༧༽ བཅུ། སྦྱོར་ལམ་ཁོ་ནའི་གནས་སྐབས་ན་ཡོད་དེ། འཚམས་སྦྱར་དུ། དེ་དག་རྣམ་པར་སྒོམ་པའི་སྦྱོར་བ་གང་ཡིན་ཞེ་ན། སྦྱོར་བའི་ལམ་ནི། ཞེས་དང༌། སྦྱོར་བའི་མཉམ་པ་ཉིད་སོ་སོར་རྟོགས་ནས་མཐོང་བའི་ལམ་སྒོམ་དགོས་པས། ཞེས་གསུངས་པའི་ཕྱིར། བྱང་འཕགས་ཀྱི་རྒྱུད་ལ་གཟུགས་སོགས་ཀྱི་ངོ་བོ་དང༌། དེའི་ཁྱད་པར་རྟག་མི་རྟག་སོགས་ལ་བདེན་ཞེན་འགོག་པའི་སྦྱོར་བ་མེད་པར་ཐལ། ཁས་ལེན་རྟགས། སྒྲུབ་བྱེད་ཀྱང་མ་ངེས་ཏེ།

སྦྱོར་བའི་ལམ་ཞེས་སོགས་གསུངས་པ་ཙམ་གྱིས་ངེས་འབྱེད་ཆ་མཐུན་གྱིས་བསྡུས་པའི་སྦྱོར་ལམ་དུ་མ་ངེས་པའི་ཕྱིར། ཉེར་བསྡོགས་ཞི་རགས་ཀྱི་རྣམ་པ་ཅན་སྦྱོར་བའི་ལམ་དུ་གསུངས་པ་དང༌། ལམ་བཞིས་བཟླས་ཕྱེ་བའི་སྦྱོར་བའི་ལམ་སོགས་དུ་མ་ཡོད་པའི་ཕྱིར། རང་ལུགས་ཐེག་ཆེན་གྱི་ཚོགས་ལམ་ནས་རྒྱུན་མཐའི་བར་དུའོ། །གཉིས་པའི་མཚན་ཉིད། གཞི་གང་ཟག་གི་བདག་མེད་པར་སྒོམ་པར་བྱེད་པའི་ཐེག་དམན་གྱི་ ༼༢༢༨༽ ཉམས་ལེན། མཚན་གཞི། ཐེག་དམན་གྱི་སློབ་ལམ་བཞི་ལྟ་བུའོ། །གཉིས་པ། ཐེག་ཆེན་གྱི་གཞི་ཤེས་སྦྱོར་བའི་མཉམ་ཉིད་ལ། མཚན་ཉིད་དང༌། དབྱེ་བ་གཉིས། དང་པོ་ལ། ཡུལ་ཅན་སྦྱོར་བ་དང་སྦྱོར་བའི་ཡུལ་བདེན་མེད་མཉམ་པ་ཉིད་དུ་སྒོམ་པར་བྱེད་པའི་སེམས་དཔའི་རྣལ་འབྱོར། དབྱེ་ན་གཟུགས་སོགས་ཀྱི་ངོ་བོ་ལ། དེའི་ཁྱད་པར་ལ། དབྱེ་བའི་སྤྲོས་པ་ལ། ཡུལ་ཅན་སྦྱོར་བ་ལ་བདེན་ཞེན་འགོག་པའི་སྦྱོར་བའི་མཉམ་ཉིད་དང་བཞི། གཟུགས་ལ་སོགས་ལ་རློམ་མེད་པར། །རྣམ་བཞི་དེ་ཡི་མཉམ་པ་ཉིད། །ཅེས་སོ། །ཐེག་ཆེན་གྱི་སྦྱོར་ལམ་ཆོས་ཅན། ཐེག་ཆེན་གྱི་གཞི་ཤེས་སྦྱོར་བ་ཡིན་ཏེ། གཟུགས་སོགས་ཡུལ་བཅུ་ལ་བདེན་ཞེན་མངོན་འགྱུར་བ་བཀག་ནས་སྒོམ་པར་བྱེད་པའི་སེམས་དཔའི་རྣལ་འབྱོར་ཡིན་པའི་ཕྱིར། གསུམ་པ་ནི། དེ་མ་རྫོགས་དང་རབ་རྫོགས་དང༌། །ཞེས་སྐབས་སུ། མཚན་ཉིད་གསུམ་ལ། སོ་སོའི་ངོ་བོ། གྲངས་ངེས། གོ་རིམ། སྒྲ་བཤད། ལུང་དང་ 

༼༢༢༩༽ སྦྱར་བའོ། །དང་པོ་ལ། དགག་བཞག་གཉིས། དང་པོ་ལ། ཁ་ཅིག དོན་ལ་མེད་བཞིན་དུ་རྟོག་པས་སྒྲོ་བཏགས་པའི་ཆོས། རྒྱུ་རྐྱེན་གྱི་དབང་གིས་བྱུང་བའི་རྟེན་འབྲེལ། ཡུལ་གྱི་གནས་ལུགས་སུ་གྲུབ་པའི་ཆོས། ཟེར། དང་པོ་ལ། བུམ་པ་ཆོས་ཅན་མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ། དོན་ལ་མེད་པ་དང༌། སྒྲོ་བཏགས་ཀྱི་གཞི་མཐུན་ཡིན་པའི་ཕྱིར། འདོད་ན། གཞན་དབང་མ་ཡིན་པར་ཐལ་ལོ། །གཉིས་པ་ལ། རྒྱུ་རྐྱེན་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། རྒྱུ་རྐྱེན་ལས་བྱུང་བར་ཐལ་ལོ། །གསུམ་པ་ལ། གང་ཟག་གི་བདག་མེད་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། དོན་དམ་བདེན་པར་ཐལ་ལོ། །མ་གྲུབ་ན། གང་ཟག་གི་བདག་མེད་མངོན་སུམ་དུ་རྟོགས་པའི་ཤེས་རབ་དེ། ཡུལ་གྱི་གནས་ཚུལ་ལ་ཞུགས་པའི་བློ་མ་ཡིན་པར་ ༼༢༣༠༽ ཐལ་ལོ། །ཁ་ཅིག ཡུལ་གྱི་གནས་ཚུལ་ལ་མེད་བཞིན་དུ་རྟོག་པས་སྒྲོ་བཏགས་པའི་ཆོས། རྒྱུ་རྐྱེན་གཞན་ལ་རག་ལས་པའི་ཆོས། དང་པོ་གཉིས་ཀྱི་མཚན་ཉིད་ཡིན་ཟེར་ན། དང་པོ་ལ། གང་ཟག་གི་བདག་མེད་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར་ཏེ། ཀུན་རྫོབ་བདེན་པ་དང་རྟག་པའི་གཞི་མཐུན་ཡིན་པའི་ཕྱིར། འདོད་ན། ཡུལ་གྱི་གནས་ཚུལ་མ་ཡིན་པར་ཐལ་ལོ། །གཉིས་པ་ལ། རྒྱུ་རྐྱེན་གྱི་ཆོས་ཉིད་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ། རྒྱུ་རྐྱེན་ལ་འབྲེལ་བའི་ཕྱིར། རང་ལུགས། དང་པོའི་མཚན་ཉིད། དོན་བྱེད་མི་ནུས་པའི་ཀུན་རྫོབ་སྣང་ཙམ་གྱི་ཆོས། དབྱེ་ན། མཚན་ཉིད་ཡོངས་སུ་ཆད་པ་དང༌། རྣམ་གྲངས་པའི་ཀུན་བཏགས་གཉིས། དང་པོ་ནི། གང་ཟག་གི་བདག་ལྟ་བུ། གཉིས་པ་ནི། དོན་དམ་བདེན་པ་མ་ཡིན་པའི་རྟག་པ་མཐའ་དག་གོ །གཉིས་པའི་མཚན་ཉིད། རང་གི་རྒྱུ་རྐྱེན་ལས་སྐྱེས་པའི་ ༼༢༣༡༽ རྟེན་འབྲེལ། མཚན་གཞི། འདུས་བྱས་མཐའ་དག་གོ །དབྱེ་ན། དག་པ་གཞན་དབང་དང༌། མ་དག་པ་གཞན་དབང་གཉིས། དང་པོ་འཕགས་རྒྱུད་ཀྱི་རྗེས་ཐོབ་ལྟ་བུ། གཉིས་པ་ནི།

འཁོར་བ་ལྟ་བུའོ། །གསུམ་པའི་མཚན་ཉིད། རིགས་ཤེས་ཚད་མའི་ཡུལ་གྱི་གཙོ་བོར་གྱུར་པའི་དེ་ཁོ་ན་ཉིད། དབྱེ་ན། ཕྱིན་ཅི་མ་ལོག་པའི། འགྱུར་མེད་ཡོངས་གྲུབ་གཉིས། དང་པོ་ནི། འཕགས་རྒྱུད་ཀྱི་མཉམ་བཞག་ལྟ་བུ་སྟེ། ཡོངས་གྲུབ་བཏགས་པའོ། །གཉིས་པ་ཆོས་ཉིད་ལྟ་བུའོ། །བསྡུ་ན། བདེན་པ་གཉིས་སུ་འདུས་ཏེ། ཡོངས་གྲུབ་དོན་དམ་པའི་བདེན་པ་དང༌། ཀུན་རྫོབ་ལ། དོན་བྱེད་ནུས་མི་ནུས་གཉིས་ལས། དང་པོ་ལ། གཞན་དབང༌། གཉིས་པ་ལ། ཀུན་བཏགས་སུ་བཞག་པའི་ཕྱིར། གཉིས་པ་ནི། ཡུལ་གྱི་སྒོ་ནས་དེ་གསུམ་དུ་བཞག་སྟེ། སོ་སོ་སྐྱེ་བོའི་བློའི་ཡུལ་གྱི་དབང་དུ་བྱས་ནས་ཀུན་བཏགས་འཕགས་ ༼༢༣༢༽ པའི་རྗེས་ཐོབ་ཀྱི་དབང་དུ་བྱས་ནས་གཞན་དབང༌། དེའི་མཉམ་བཞག་གི་ཡུལ་གྱི་དབང་དུ་བྱས་ནས་ཡོངས་གྲུབ་བཞག་པའི་ཕྱིར། གསུམ་པ། མཚན་ཉིད་གསུམ་གྱི་གོ་རིམ་འདི་ལྟར་དུ་འཇོག་པ་འཐད་དེ། རྣམ་གྲོལ་དོན་གཉེར་གྱི་གང་ཟག་གིས། དང་པོར་ཆོས་ཐམས་ཅད་བློས་བཏགས་ནས་བཞག་པའི་སྒྲོ་བཏགས་སུ་ཤེས་པར་བྱེད། དེའི་རྗེས་སུ་མ་དག་པའི་གཞན་དབང་སྤོང་བར་བྱེད། དེའི་རྗེས་སུ་དག་པ་གཉིས་ལྡན་གྱི་ཡོངས་གྲུབ་མངོན་དུ་བྱེད་པའི་ཕྱིར། རྒྱན་ལས། ཡོངས་སུ་ཤེས་དང་སྤོང་བ་དང༌། །མངོན་སུམ་དུ་ནི་བྱ་བའི་ཕྱིར། །ཞེས་སོ། །བཞི་པ་ནི། རྟོག་པས་སྒྲོ་བཏགས་པ་ཙམ་གྱིས་ན་ཀུན་བཏགས་དང༌། རྒྱུ་རྐྱེན་གཞན་ལ་རག་ལས་པས་ན་གཞན་དབང༌། ཡུལ་གྱི་གནས་ལུགས་སུ་གྲུབ་པས་ན་ཡོངས་གྲུབ་ཅེས་བྱའོ། །ལྔ་པ་ནི། ཤེར་ཕྱིན་གྱི་མདོ་ལས། བྱམས་པ་གཟུགས་ཀྱི་རབ་ཏུ་དབྱེ་བ་ནི་རྣམ་པ་གསུམ་གྱིས་ཤེས་པར་བྱ་སྟེ། ཀུན་བཏགས་པའི་གཟུགས་དང༌། རྣམ་པར་བཏགས་ ༼༢༣༣༽ པའི་གཟུགས། ཆོས་ཉིད་ཀྱི་གཟུགས་སོ། །ཞེས་དང༌། དགོངས་འགྲེལ་ལས། དོན་དམ་ཡང་དག་འཕགས་ཆོས་རྣམས་ཀྱི། ངོ་བོ་ཉིད་མེད་པ་རྣམས་ཀྱི་ངོ་བོ་ཉིད་མེད་པ་རྣམ་པ་གསུམ་པོ་འདི་ལྟ་སྟེ། མཚན་ཉིད་ངོ་བོ་ཉིད་མེད་པ་དང༌། སྐྱེ་བའི་ངོ་བོ་ཉིད་མེད་པ་དང༌།

དོན་དམ་པའི་ངོ་བོ་ཉིད་མེད་པ་ལ་དགོངས་ནས་ཆོས་ཐམས་ཅད་ཀྱི་ངོ་བོ་ཉིད་མེད་དོ། །ཞེས་དང༌། སུམ་ཅུ་པ་ལས། ངོ་བོ་ཉིད་ནི་རྣམ་གསུམ་གྱི། །ངོ་བོ་ཉིད་མེད་རྣམ་གསུམ་ལ། །དགོངས་ནས་ཆོས་རྣམས་ཐམས་ཅད་ཀྱི། །ངོ་བོ་ཉིད་མེད་བསྟན་པ་ཡིན། །ཞེས་དང༌། བཤད་སྦྱར་ལས། རྣམ་པར་རྟོག་པས་བཏགས་པའི་དོན། །ཀུན་ཏུ་བཏགས་པའི་ངོ་བོ་ཉིད། །རྣམ་པར་རྟོག་པ་གཞན་གྱིས་དབང༌། །དེ་ཡིས་ཆོས་ཉིད་ཡོངས་སུ་གྲུབ། །ཅེས་སོ། །གཉིས་པ་ནི་བྱང་སེམས་ཀྱི་སྦྱོར་ལམ་ཆོས་ཅན། མཚན་ཉིད་གསུམ་ལ་ཞེན་སྦྱོར་བཀག་པའི་སྦྱོར་བ་ཡིན་ཏེ། མཚན་ཉིད་གསུམ་ལ་བདེན་ཞེན་མངོན་གྱུར་ ༼༢༣༤༽ པ་བཀག་ནས་སྒོམ་པའི་སེམས་དཔའི་རྣལ་འབྱོར་ཡིན་པའི་ཕྱིར། གསུམ་པ་མཐོང་ལམ་ལ། གཉིས་ཀྱི་དང་པོ་ནི། གོང་དུ་བཤད་ཟིན། གཉིས་པ་ནི། ཐེག་ཆེན་གྱི་མཐོང་ལམ་ཤེས་བཟོད་སྐད་ཅིག་མ་བཅུ་དྲུག་ཆོས་ཅན། གཞི་ཤེས་འཆད་པའི་སྐབས་ནས་བསྟན་པའི་མཐོང་ལམ་ཡིན་ཏེ། བདེན་བཞི་ལ་སྒྲོ་འདོགས་སོ། །གཉིས་དང་བྲལ་བའི་ཐེག་ཆེན་གྱི་བདེན་པ་མངོན་རྟོགས་ཡིན་པའི་ཕྱིར། ཉན་ཐོས་ཀྱི་ལམ་ནི། ཞེས་སྐབས་སུ་གཉིས་ཀྱི་དང་པོ་ལ། གཞི་ཤེས་འཆད་པའི་སྐབས་སུ་དངོས་སུ་མི་སྟོན་རྒྱུའི་སྒོམ་ལམ་གང་ཡིན་དཔྱད་པ་ལ། ཁ་ཅིག འདིར་སྒོམ་ལམ་ཙམ་དངོས་སུ་མི་སྟོན་པར་འདོད། ཁ་ཅིག ཐེག་དམན་གྱི་སྒོམ་ལམ་དངོས་སུ་མི་སྟོན་པར་འདོད། ཁ་ཅིག་ཐེག་ཆེན་གྱི་སྒོམ་ལམ་དངོས་སུ་མི་སྟོན་ཏེ། འདིར་ཐེག་ཆེན་གྱི་མཐོང་ལམ་དངོས་སུ་བསྟན་རྗེས་སུ། ཐེག་ཆེན་གྱི་སྒོམ་ལམ་དངོས་སུ་མི་སྟོན་པའི་ཕྱིར། ཟེར། ལུགས་གསུམ་ཀ་མི་འཐད་དེ། འདིར་མི་མཐུན་ ༼༢༣༥༽ ཕྱོགས་དང་གཉེན་པོའི་གཞི་ཤེས་རྫོགས་པར་བསྟན་པའི་ཕྱིར་ཏེ། དེ་ལྟར་ཀུན་ཤེས་ཉིད་ལུགས་ལ། །ཞེས་སོགས་སོ། །རང་ལུགས། དོགས་པ་བཀོད་པ་དང༌། དེའི་ལན་གཉིས། དང་པོ་ནི། གཞི་ཤེས་འཆད་པའི་སྐབས་འདིར། གང་ཟག་གི་བདག་མེད་མངོན་སུམ་དུ་རྟོགས་ཟིན་བསྒོམ་པར་བྱེད་པའི་ཐེག་ཆེན་གྱི་སྒོམ་ལམ་དངོས་སུ་སྟོན་རིགས་པར་ཐལ།

གང་ཟག་གི་བདག་མེད་མངོན་སུམ་དུ་གསར་དུ་མཐོང་བའི་ཐེག་ཆེན་མཐོང་ལམ་དངོས་སུ་བསྟན་པའི་ཕྱིར། དཔེར་ན། ལམ་ཤེས་འཆད་པའི་སྐབས་སུ། ཆོས་ཉིད་མངོན་སུམ་དུ་གསར་དུ་མཐོང་བའི་ཐེག་ཆེན་གྱི་མཐོང་ལམ་དངོས་སུ་བསྟན་པའི་རྗེས་སུ་ཆོས་ཉིད་མངོན་སུམ་དུ་མཐོང་ཟིན་བསྒོམས་པར་བྱེད་པའི་ཐེག་ཆེན་གྱི་སྒོམ་ལམ་བསྟན་པ་འདི་བཞིན། ཞེ་ན། གཉིས་པ་ནི། འདིར་གང་ཟག་གི་བདག་མེད་མངོན་སུམ་དུ་གསར་དུ་མཐོང་བའི་ཐེག་ཆེན་གྱི་མཐོང་ལམ་དངོས་སུ་སྟོན་པའི་རྒྱུ་མཚན་ ༼༢༣༦༽ ཡོད་དེ། བྱང་སེམས་འཕགས་པས། གདུལ་བྱ་ཉན་ཐོས་ཀྱི་རིགས་ཅན་རྗེས་སུ་བཟུང་བའི་ཕྱིར་དུ། གང་ཟག་གི་བདག་མེད་མངོན་སུམ་དུ་ཤེས་པར་བྱ་དགོས་པའི་ཕྱིར། གང་ཟག་གི་བདག་མེད་མངོན་སུམ་དུ་རྟོགས་ཟིན་སྒོམ་པར་བྱེད་པའི་ཐེག་ཆེན་གྱི་སྒོམ་ལམ་དངོས་སུ་མི་སྟོན་པའི་རྒྱུ་མཚན་ཡོད་དེ། བྱང་སེམས་འཕགས་པས། གང་ཟག་གི་བདག་འཛིན་སྤངས་པའི་སྤངས་པ་ལ་སོགས་པ་ཐེག་དམན་གྱི་ལམ་གྱི་འབྲས་བུ་དོན་དུ་མི་གཉེར་བའི་ཕྱིར་ཏེ། འགྲེལ་ཆེན་ལས། ཅིའི་ཕྱིར་ལམ་ཤེས་པ་ལ་ཇི་སྐད་བསྟན་པ་དེ་བཞིན་དུ་ཐམས་ཅད་ཤེས་པ་ཉིད་ལ་བསྒོམ་པའི་ལམ་ཡང་ལོགས་ཤིག་ཏུ་བསྟན་པ་མེད་ཅེ་ན། ཉན་ཐོས་དང་རང་སངས་རྒྱས་ཀྱི་ཕུན་སུམ་ཚོགས་པ་ནི་བྱང་ཆུབ་སེམས་དཔའི་ཤེས་པ་དང་མཐོང་བ་བལྟས་ནས་འདའ་བར་བྱའོ། །ཞེས་གསུངས་པ་ལྟར་རོ། །གཉིས་པ་ནི། གཞི་ཤེས་འཆད་པའི་སྐབས་འདིར་ཆོས་ཅན། གང་ཟག་གི་བདག་མེད་མངོན་སུམ་དུ་རྟོགས་ཟིན་བསྒོམ་པར་ ༼༢༣༧༽ བྱེད་པའི་ཐེག་ཆེན་གྱི་སྒོམ་ལམ་མི་སྟོན་པའི་རྒྱུ་མཚན་ཡོད་དེ། ཐེག་ཆེན་གྱི་སྒོམ་ལམ་གྱིས་གང་ཟག་གི་བདག་མེད་མངོན་སུམ་དུ་རྟོགས་པ་མཐར་ཐུག་པའི་རྒྱུ་མཚན་གྱི་དེ་ལྟར་དུ་མ་བཤད་པའི་ཕྱིར། ལེགས་པར་བཤད་པ་ལུང་རིགས་ཀྱི་རྒྱ་མཚོ་ལས། གཞི་ཤེས་བཤད་པའི་སྐབས་ཏེ་གསུམ་པའོ།། ༄། །མཁྱེན་གསུམ་ལྷ་ལམ་ཡང་པ་དེར། །སྦྱོར་བཞི་རྟ་བདུན་གྱིས་དྲང་སྟེ། །ཆོས་སྐུའི་འོད་སྟོང་རབ་རྒྱས་པ། །དངོས་བརྒྱད་ཉིན་བྱེད་དབང་པོར་འདུད། །གཉིས་པ་ཉམས་ལེན་གྱི་སྦྱོར་བ་ལ།

དབང་དུ་བྱ་བ་རྒྱུ་འབྲས་དང༌། བརྟན་པ་རྒྱུ་འབྲས་གཉིས། དང་པོ་ལ། རྒྱུ་རྣམ་ཀུན་གྱི་སྦྱོར་བ་དང༌། འབྲས་བུ་རྩེ་མོའི་སྦྱོར་བ་གཉིས། །དང་པོ་ལ། འབྲེལ་བཀོད་པའི་སྒོ་ནས་འཚམས་སྦྱར་བ་དང༌། མཚོན་བྱེད་ཀྱི་ཆོས་རྒྱས་པར་བཤད་པ་གཉིས། དང་པོ་ནི། ཐམས་ཅད་མཁྱེན་པ་ཉིད་གསུམ་ཡོངས་སུ་ ༼༢༣༨༽ ཤེས་པ་ནི། ཞེས་སྐབས་སུ། གཉིས་ཀྱི་དང་པོ། རྣམ་རྫོགས་སྦྱོར་བ་ལ། མཚན་ཉིད། དབྱེ་བ། ས་མཚམས་སོ། །དང་པོ་ལ། ཁ་ཅིག མཁྱེན་གསུམ་གྱི་རྣམ་པ་བསྒོམ་པ་ལ་དབང་མ་ཐོབ་པ་ཐོབ་ཕྱིར་དུ་མཁྱེན་གསུམ་གྱི་རྣམ་པ་བསྡུས་ནས་བསྒོམ་པར་བྱེད་པའི་སེམས་དཔའི་རྣལ་འབྱོར། ཟེར། ས་བརྒྱད་པའི་ཡེ་ཤེས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། མ་ཡིན་པར་ཐལ། མཁྱེན་གསུམ་གྱི་རྣམ་པ་བསྒོམ་པ་ལ་དབང་ཐོབ་ཟིན་པའི་ཕྱིར་ཏེ། དེ་འབད་མེད་ལྷུན་གྲུབ་དུ་སྒོམ་པར་བྱེད་པའི་སེམས་དཔའི་རྣལ་འབྱོར་ཡིན་པའི་ཕྱིར། རང་ལུགས། མཁྱེན་གསུམ་གྱི་རྣམ་པ་བསྡུས་ནས་བསྒོམ་པར་བྱེད་པའི་སེམས་དཔའི་རྣལ་འབྱོར། བསྡུས་ནས་བསྒོམ་པའི་དོན་གང་ཞེ་ན། སྔར་རྣམ་མཁྱེན་ཐོབ་བྱའི་འབྲས་བུ། ལམ་ཤེས་དེ་ཐོབ་བྱེད་ཀྱི་རྒྱུ། གཞི་ཤེས་བླང་དོར་བྱ་བའི་ཡུལ་དུ་ཐོས་བསམ་གྱིས་གཏན་ལ་ཕབ་པའི་དོན། ཡུལ་ཅན་མཁྱེན་པ་གསུམ་དང་ ༼༢༣༩༽ ཡུལ་སྐྱེ་མེད་གསུམ་ཟུང་འཇུག་ཏུ་བློ་གཅིག་གི་ཡུལ་དུ་ཉམས་སུ་ལེན་པ་ནི། བསྡུས་ནས་བསྒོམ་པའི་དོན་ཡིན་ཏེ། འཕགས་པས། ཐམས་ཅད་མཁྱེན་པ་ཉིད་གསུམ་ནི་རྣམ་པ་སོ་སོར་ངེས་པའི་ཡུལ་ཅན་ཡིན་ལ། རྣམ་པ་ཀུན་མངོན་པར་རྫོགས་པར་རྟོགས་པ་ནི་རྣམ་པ་མ་ལུས་པའི་ཡུལ་ཅན་ཡིན་ནོ། །ཞེས་གསུང་ངོ༌། །ཁོ་ན་རེ། ཐེག་ཆེན་གྱི་མཐོང་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། མཁྱེན་གསུམ་རྟོགས་པར་ཐལ། འདོད་ན། དེ་མངོན་སུམ་དུ་རྟོགས་པར་ཐལ། དེ་རྟོགས་པ་གང་ཞིག རྣལ་འབྱོར་མངོན་སུམ་ཡིན་པའི་ཕྱིར། ཐོས་བསམ་གཙོ་བོར་གྱུར་པའི་ཐེག་ཆེན་གྱི་ཚོགས་ལམ་ཆོས་ཅན།

མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། སྒོམ་བྱུང་གི་མཁྱེན་པར་ཐལ། འདོད་ན། ཐོས་བསམ་གཙོ་བོར་གྱུར་པའི་མཁྱེན་པ་ཡིན་པར་ཐལ་ལོ། །ཞེ་ན། དང་པོ་ལ། གཞན་ ༼༢༤༠༽ དོན་དུ་རྣམ་མཁྱེན་ཐོབ་པར་འདོད་པའི་བྱང་སེམས་མཐོང་ལམ་པའི་དོན་དམ་སེམས་བསྐྱེད་ཆོས་ཅན། རྣམ་མཁྱེན་མངོན་སུམ་དུ་རྟོགས་པར་ཐལ། དེ་རྟོགས་པ་གང་ཞིག རྣལ་འབྱོར་མངོན་སུམ་ཡིན་པའི་ཕྱིར། གཉིས་པ་ལ། བྱང་སེམས་འཕགས་པའི་མཁྱེན་པ་ཡིན་ན། སྟོང་ཉིད་རྟོགས་པའི་མཉམ་བཞག་སྔོན་སོང་ཡིན་པས་མ་ཁྱབ་པར་ཐལ། དེ་ཡིན་ན། བསྒོམ་བྱུང་གི་མཁྱེན་པ་ཡིན་པས་མ་ཁྱབ་པའི་ཕྱིར། མ་གྲུབ་ན། གསུང་རབ་ལ་ཐོས་བསམ་གཙོ་བོར་བྱེད་བཞིན་པའི་བྱང་འཕགས་ཀྱི་རྗེས་ཐོབ་ཡེ་ཤེས་ཆོས་ཅན། དེར་ཐལ། དེའི་ཕྱིར། འདོད་ན། ཐོས་བསམ་གཙོ་བོར་བྱེད་པའི་མཁྱེན་པ་མ་ཡིན་པར་ཐལ། དེའི་ཕྱིར། གསུམ་དངོས། གཉིས་པ་ལ། ལུས་ཀྱི་སྒོ་ནས། གཞི་ཤེས། ལམ་ཤེས། རྣམ་མཁྱེན་གྱི་རྣམ་པ་བསྒོམ་པའི་སྦྱོར་བ་དང་གསུམ། མཚན་གཞིའི་སྒོ་ནས། རང་བཞིན་གྱི་སྦྱོར་བ་ལྔ་དང༌། གནས་སྐབས་ཀྱི་སྦྱོར་བ་བཅོ་ལྔ། གསུམ་པ་ནི་ ༼༢༤༡༽ ཚོགས་ལམ་ནས་རྒྱུན་མཐའི་བར་དུའོ། །གཉིས་པ་ལ། བསྡུ་བ་སྤྱིར་བསྟན་པ་དང༌། དཀའ་བའི་གནས་སོ་སོར་བཤད་པའོ། །དང་པོ་ལ་ལོ་ཆེན་ན་རེ། རྣམ་རྫོགས་སྦྱོར་བ་མཚོན་བྱེད་ཀྱི་ཆོས་བཅུ་གཅིག་པོ་བསྡུ་ན། སྦྱོར་བའི་མཚན་གཞི། མཚན་ཉིད། ཐོབ་པའི་དུས། བསྒོམ་པའི་ནུས་པ་གྲུབ་པ་དང་བཞིར་འདུས། དང་པོ་ལ། བསྒོམ་བྱ་རྣམ་པ། རྟེན་གྱི་གང་ཟག སྦྱོར་བའི་དབྱེ་བ། སྦྱོར་བའི་སྐྱོན། སྦྱོར་བའི་ཡོན་ཏན་དང་ལྔ། གསུམ་པ་ལ། ཐོས་བསམ་ལ་འཇུག་པའི་དུས་དང༌། ཡོངས་སུ་སྨིན་པའི་དུས་གཉིས། དང་པོ། ཐར་པ་ཆ་མཐུན། གཉིས་པ་ངེས་འབྱེད་ཆ་མཐུན་ནོ། །བཞི་པ་ལ། རྟེན་གྱི་གང་ཟག་དང༌། དེའི་རྒྱུད་ལ་ཡོད་པའི་སྦྱོར་བའི་དབྱེ་བ་གཉིས་ཡོད་གསུང་ངོ༌། །རང་ལུགས། སྦྱོར་བ་ལ་འཇུག་ཚུལ་གཏན་ལ་འབེབས་པའི་གནས་སྐབས་ཀྱི་སྒོམ་རིམ་དང༌།

སྦྱོར་བ་རྒྱུད་ལ་སྐྱེས་པའི་གནས་སྐབས་ཀྱི་སྒོམ་རིམ་གཉིས་སུ་འདུས། འདི་དག་ལ་ ༼༢༤༢༽ བཤད་པའི་རིམ་པ་གཞུང་དང་སྦྱར་བ་དང༌། ཉམས་སུ་ལེན་ཚུལ་བསྡུས་ཏེ་བསྟན་པ་གཉིས། དང་པོ་ནི། མཁྱེན་གསུམ་ཐོས་བསམ་གྱིས་གཏན་ལ་ཕབ་པའི་དོན་སྦྱོར་བས་ཉམས་སུ་ལེན་ན། ཚུལ་ཇི་ལྟར་དུ་ཉམས་སུ་ལེན། ཉམས་སུ་ལེན་པའི་རྟེན་གྱི་གང་ཟག་ནི་གང༌། ཉམས་ལེན་གྱི་སྦྱོར་བ་ལ་དབྱེ་ན་དུ། ཉམས་སུ་བླངས་པའི་འབྲས་བུ་ཡོན་ཏན་ཇི་ལྟ་བུ་སྙམ་ན། སྤྱིར་བསྒོམ་བྱ་རྣམས་ལ། ནང་ཚན་གྱི་སྒོ་ནས་དབྱེ་ན། བརྒྱ་བདུན་བཅུ་རྩ་གསུམ་དུ་ཡོད་ཅིང༌། ཡུལ་ཅན་མཁྱེན་གསུམ་དང༌། ཡུལ་སྐྱེ་མེད་གསུམ་ཟུང་འཇུག་ཏུ་ཉམས་སུ་ལེན་ཚུལ་འཆད་པ་ནི། གཞི་ཤེས་པ་ཡི་བྱེ་བྲག་རྣམས། །ཞེས་སོགས་བསྟན་བཤད་ཀྱི་གཞུང་རྣམས་སོ། །ཉམས་སུ་ལེན་པ་པོའི་རྟེན་གྱི་གང་ཟག་དེ་ཡང་ཡོངས་འཛིན་རྫོགས་པའི་སངས་རྒྱས་ལ་དགེ་བའི་རྩ་བ་བསྐྲུན་ཅིང་མཉེས་པར་བྱས་པ། མཁྱེན་གསུམ་གྱི་གནས་ལུགས་རྟོགས་པའི་གང་ཟག་ཁྱད་པར་ཅན་གཅིག་གིས་ཉམས་སུ་ལེན་དགོས་ཞེས་བསྟན་པ་ནི། སངས་རྒྱས་རྣམས་ ༼༢༤༣༽ ལ་ལྷག་པར་བྱས། །ཞེས་སོགས་སོ། །ཉམས་ལེན་གྱི་སྦྱོར་བ་དེ་ལ་རྒྱས་པར་ཕྱེ་ན་ཉི་ཤུ། བསྡུ་ན། རང་བཞིན་གྱི་སྦྱོར་བ་ལྔ། དེ་ཡང་བསྡུ་ན་མཁྱེན་གསུམ་གྱི་སྦྱོར་བ་གསུམ་དུ་འདུས། ཞེས་ཉམས་ལེན་སྦྱོར་བའི་དབྱེ་བ་འཆད་པ་ནི། གཟུགས་ལ་སོགས་ལ་མི་གནས་ཕྱིར། །ཞེས་སོགས་སོ། །ཐེག་ཆེན་གྱི་སྦྱོར་བས་རྣམ་པ་བརྒྱ་བདུན་བཅུ་རྩ་གསུམ་ཉམས་སུ་ལེན་པ་ལ་བརྟེན་ནས། བདུད་ཀྱི་མཐུ་བཅོམ་པ་སོགས་ཡོན་ཏན་བཅུ་བཞི་ཐོབ་པར་འགྱུར་རོ། །ཞེས་སྦྱོར་བའི་འབྲས་བུ་འཆད་པ་ནི། བདུད་ཀྱི་མཐུ་བཅོམ་ལ་སོགས་པ། །ཞེས་སོགས་སོ། །ས་བདུན་པ་མན་ཆད་དུ་ཐེག་ཆེན་གྱི་སྦྱོར་བ་ཉམས་སུ་ལེན་པ་ལ་བར་དུ་གཅོད་པའི་སྐྱོན་བཞི་བཅུ་རྩ་དྲུག་འབྱུང་བས། དེ་དག་ཤེས་ནས་སྤོང་དགོས་སོ་ཞེས་འཆད་པ་ནི། སྐྱོན་ནི་བཅུ་ཚན་བཞིར་བཅས་པ། །ཞེས་སོགས་སོ། །ཉམས་སུ་བླང་བྱའི་རྣམ་པ།

ཉམས་སུ་ལེན་པ་པོའི་རྟེན་གྱི་གང་ཟག ཉམས་ལེན་སྦྱོར་བའི་དབྱེ་བ། ཉམས་སུ་ ༼༢༤༤༽ བླངས་བའི་འབྲས་བུ་ཡོན་ཏན་དེ་ལྟ་བུ་དང་ལྡན་པའི་ཐེག་ཆེན་སྦྱོར་བའི་ངོ་བོ་ཇི་ལྟ་བུ་སྙམ་ན། ཐབས་ཤེས་ཁྱད་པར་ཅན་གཉིས་དང་ལྡན་པའི་ཉམས་སུ་ལེན་གཅིག་ལ་འཇོག་ཅེས་འཆད་པ་ནི། གང་གིས་མཚོན་དེ་མཚན་ཉིད་དུ། །ཞེས་སོགས་བསྟན་བཤད་རྣམས་སོ། །ཐེག་ཆེན་གྱི་སྦྱོར་བ་རང་རྒྱུད་ལ་སྐྱེས་པའི་མ་མཐའི་ས་མཚམས་གང་ནས་བཟུང་སྙམ་ན། ཐེག་ཆེན་གྱི་ཐར་པ་ཆ་མཐུན་ནས་ཐོབ་པ་ཡིན་ནོ། །ཞེས་ཐར་པ་ཆ་མཐུན་གྱི་ངོ་བོ་འཆད་པ་ནི། མཚན་མེད་རབ་ཏུ་སྦྱིན་ལ་སོགས། །ཞེས་སོགས་སོ། །ཐར་པ་ཆ་མཐུན་རང་རྒྱུད་ལ་གོམས་པར་བྱས་པ་ལས་བསམ་སྦྱོར་ཕུན་སུམ་ཚོགས་པ་བཅུ་དགུའི་སྒོ་ནས་རྒྱུད་ཡོངས་སུ་སྨིན་པར་བྱས་པའི་ངེས་འབྱེད་ཆ་མཐུན་གྱི་དམིགས་པ་དང་རྣམ་པར་འཆད་པ་ནི། དྲོ་བ་རྣམས་ཀྱི་དམིགས་པ་འདིར། །ཞེས་སོགས་སོ། །དེ་ལྟར་ངེས་འབྱེད་ཆ་མཐུན་རང་རྒྱུད་ལ་ཐོབ་པ་ལ་བརྟེན་ནས། སྦྱོར་ལམ་པ་ཕྱིར་མི་ལྡོག་པའི་རྟགས་ཉི་ཤུ། མཐོང་ལམ་པ་ཕྱིར་མི་ལྡོག་པའི་རྟགས་བཅུ་དྲུག 

༼༢༤༥༽ བསྒོམ་ལམ་པ་ཕྱིར་མི་ལྡོག་པའི་རྟགས་ཟབ་མོ་བརྒྱད་ཀྱི་ཡོན་ཏན་ཐོབ་པར་འགྱུར་རོ། །ཞེས་རྟེན་ཕྱིར་མི་ལྡོག་པའི་གང་ཟག་འཆད་པ་ནི། ངེས་འབྱེད་ཡན་ལག་ནས་བཟུང་སྟེ། །ཞེས་བསྟན་བཤད་ཀྱི་གཞུང་རྣམས་སོ། །རྟེན་གྱི་གང་ཟག་དེས་རང་དོན་ཆོས་སྐུ་ཐོབ་ཕྱིར་དུ། སྲིད་ཞི་མཉམ་ཉིད་ཀྱི་སྦྱོར་བ། གཞན་དོན་གཟུགས་སྐུ་ཐོབ་ཕྱིར་དུ་ཞིང་དག་པའི་སྦྱོར་བ། འཕྲིན་ལས་ཕུན་ཚོགས་ཐོབ་ཕྱིར་དུ་ཐབས་ལ་མཁས་པའི་སྦྱོར་བ་བསྒོམ་དགོས་སོ་ཞེས་འཆད་པ་ནི། ཆོས་རྣམས་རྨི་ལམ་འདྲ་བའི་ཕྱིར། །ཞེས་དང༌། སེམས་ཅན་འཇིག་རྟེན་དེ་བཞིན་དུ། །ཞེས་དང༌། ཡུལ་དང་སྦྱོར་བ་ཅན་འདི་ནི། །ཞེས་སོགས་རྩ་འགྲེལ་རྣམས་སོ། །གཉིས་པ་ནི། སངས་རྒྱས་རྣམས་ལ་ལྷག་པར་བྱས། །ཞེས་པའི་སྐབས་ནས་བསྟན་པའི་རྟེན་གྱི་གང་ཟག་དེས་རྣམ་པ་བརྒྱ་བདུན་བཅུ་རྩ་གསུམ་ཐབས་ཤེས་ཁྱད་པར་ཅན་གཉིས་དང་ལྡན་པའི་སྦྱོར་བ་ཉི་ཤུས་སྐྱོན་བཞི་བཅུ་རྩ་དྲུག་དང་བྲལ་བའི་ཚུལ་གྱིས་ཉམས་སུ་བླངས་པས། ཐར་པ་ ༼༢༤༦༽ ཆ་མཐུན་གྱི་རྟོགས་པ་གོང་ནས་གོང་དུ་འཕེལ་ཏེ། བདུད་ཀྱི་མཐུ་བཅོམ་པ་ལ་སོགས་པའི་ཡོན་ཏན་བཅུ་བཞི་མངོན་དུ་བྱེད་པ་ནི། སྦྱོར་བ་ལ་འཇུག་ཚུལ་གཏན་ལ་འབེབས་པའི་ཉམས་ལེན་གྱི་རིམ་པའོ། །ཐར་པ་ཆ་མཐུན་རང་རྒྱུད་ལ་སྐྱེས་པའི་གང་ཟག་གི་ངེས་འབྱེད་ཆ་མཐུན་གྱི་རྟོགས་པ་རང་རྒྱུད་ལ་སྐྱེད། སྦྱོར་མཐོང་བསྒོམ་གསུམ་གྱི་ཡོན་ཏན་རྣམས་གོང་ནས་གོང་དུ་འཕེལ་བར་བྱས་ཏེ། སྦྱོར་བ་གསུམ་ཉམས་སུ་བླངས་པ་ལ་བརྟེན་ནས། སྲིད་ཞི་མཉམ་ཉིད་ཀྱི་སྦྱོར་བའི་འབྲས་བུ་ཆོས་སྐུ། ཞིང་དག་པའི་སྦྱོར་བའི་འབྲས་བུ་གཟུགས་སྐུ། ཐབས་ལ་མཁས་པའི་སྦྱོར་བའི་འབྲས་བུ་འཕྲིན་ལས་ཕུན་སུམ་ཚོགས་པ་མངོན་དུ་བྱས་ཏེ། སེམས་ཅན་གྱི་དོན་མ་ལུས་པ་སྒྲུབ་པ་ནི། སྦྱོར་བ་རྒྱུད་ལ་སྐྱེས་པའི་བསྒོམ་རིམ་གྱི་ཉམས་ལེན་ནོ། །གཉིས་པ་ནི། རྗེ་བཙུན་བྱམས་པ་མགོན་པོ་ཆོས་ཅན།

མཁྱེན་གསུམ་གྱི་འོག་ཏུ་རྣམ་རྫོགས་སྦྱོར་བ་འཆད་པའི་རྒྱུ་མཚན་ཡོད་དེ། མཁྱེན་གསུམ་ཐོས་བསམ་གྱིས་གཏན་ལ་ཕབ་ ༼༢༤༧༽ པའི་དོན། རྣམ་རྫོགས་སྦྱོར་བའི་སྒོ་ནས་ཉམས་སུ་ལེན་ཚུལ་ཤེས་པའི་ཆེད་ཡོད་པའི་ཕྱིར། གཉིས་པ་ལ། གཉིས་ལས། དང་པོ་སྦྱོར་བ་ལ་འཇུག་ཚུལ་གཏན་ལ་འབེབས་པའི་གནས་སྐབས་ཀྱི་བསྒོམ་རིམ་ལ། བསྒོམ་བྱ་རྣམ་པ། བསྒོམ་པ་པོའི་གང་ཟག ཡུལ་ཅན་སྦྱོར་བ་སྦྱོར་བའི་སྔོན་འགྲོའི་ཆོས། ཉེ་རྒྱུ་ཐར་པ་ཆ་མཐུ་དང་ལྔ། དང་པོ་ལ་བསྟན་བཤད་གཉིས། དང་པོ་ནི། གཞི་ཤེས་པའི་བྱེ་བྲག་རྣམས། །ཞེས་སྐབས་སུ་གཉིས་ཀྱི་དང་པོ་ལ། བསྒོམ་བྱ་རྣམ་པ་ལ། མཚན་གཞི། མཚན་ཉིད། དབྱེ་བ། སྒོམ་ཚུལ། མདོ་བསྟན་བཅོས་ལས་བཤད་ཚུལ་ལོ། །དང་པོ་ལ། དགག་བཞག་སྤང་གསུམ་མོ། །དང་པོ་ནི། འདྲེ་ཨར་ན་རེ། བསྒོམ་བྱ་རྣམ་པ་ལ་དོན་རྣམ་དང༌། ཤེས་རྣམ་གཉིས་སུ་ཡོད་ཀྱང༌། དོན་རྣམ་བསྒོམ་བྱའི་གཙོ་བོ་དང༌། ཤེས་རྣམ་བསྒོམ་བྱའི་གཙོ་བོ་མ་ཡིན་ཏེ། དོན་རྣམ་བསྒོམས་པས་ཤེས་རྣམ་བསྒོམ་པར་གྱུར་ཞིང༌། ཤེས་རྣམ་བསྒོམ་པས་ ༼༢༤༨༽ དོན་རྣམ་བསྒོམ་པར་མི་འགྱུར་བའི་ཕྱིར་ཏེ། དོན་རྣམ་ཡོད་ན་ཤེས་རྣམ་ཡོད་དགོས། ཤེས་རྣམ་ཡོད་ན་དོན་རྣམ་ཡོད་མི་དགོས་པའི་ཕྱིར། དཔེར་ན། ཟླ་བ་གཉིས་སྣང་གི་དབང་ཤེས་ཡོད་ཀྱང༌། ཟླ་གཉིས་མེད་པ་བཞིན་ནོ། །ཟེར། སྙིང་པོའི་དོན་ཡིད་ལ་བྱེད་པའི་བསྒོམ་རིམ་དེ་བསྒོམ་རིམ་གྱི་གཙོ་བོ་ཡིན་པ་དང༌། མངོན་པར་རྟོགས་པའི་དོན་ཡིད་ལ་བྱེད་པའི་བསྒོམ་རིམ་དེ་བསྒོམ་རིམ་གྱི་གཙོ་བོ་མ་ཡིན་པའི་ཁྱད་པར་འཐད་པར་ཐལ། ཁས་ལེན་རྟགས། འདོད་ན། རྩ་བ་ཤེས་རབ་དུ། བསྒོམ་ཉམས་ལེན་གྱི་རིམ་པར་གཙོ་བོར་བསྟན་པ་དང༌། རྒྱན་འདིར། དེ་གཙོ་བོར་མ་བསྟན་པའི་ཁྱད་པར་འཐད་པར་ཐལ་ལོ། །མཁས་པ་རེད་མདའ་བ་ན་རེ། བསྒོམ་བྱ་རྣམ་པ་ཡིན་ན། ཤེས་རྣམ་ཡིན་དགོས་ཏེ། དོན་རྣམ་བསྒོམ་བྱའི་རྣམ་པ་མ་ཡིན་པའི་ཕྱིར་ཏེ། དེའི་ཐ་སྙད་མདོ་བསྟན་བཅོས་ལས་མ་བཤད་པའི་ཕྱིར་དང༌།

རྣམ་པ་བསྒོམ་པའི་དགོས་པ་ནི། བསྒོམ་བྱའི་རྣམ་པ་ཕུལ་དུ་ཕྱིན་པར་བྱ་བའི་ཆེད་ཡིན་ལ། དོན་རྣམས་ལ་ཕུལ་དུ་ ༼༢༤༩༽ ཕྱིན་པ་བྱར་མེད་པའི་ཕྱིར། སེམས་ཅན་ཐམས་ཅད་འབད་མེད་དུ་གྲོལ་བར་ཐལ། དེ་ལ་གཉེན་པོ་སྒོམ་བྱ་རྣམ་པ་རང་ཆས་སུ་ཡོད་པའི་ཕྱིར་ཏེ། ཆོས་ཉིད་སྒོམ་བྱ་ཡིན་པའི་ཕྱིར། ཟེར། ཐེག་ཆེན་གྱི་སྒོམ་ལམ་དེ། ཐེག་དམན་གྱི་སྒོམ་ལམ་ལས་ཡུལ་རྟོགས་ཚུལ་གྱི་སྒོ་ནས་ཟབ་པ་མ་ཡིན་པར་ཐལ། དེ་སྟོང་ཉིད་རྟོག་ཟིན་བསྒོམ་པར་བྱེད་པའི་ལམ་མ་ཡིན་པའི་ཕྱིར། རྟགས་ཁས། བྱང་སེམས་ཚོགས་ལམ་པས། ལམ་བསྒོམས་པ་ལ་བརྟེན་ནས་རང་རྒྱུད་ཀྱི་བདག་འཛིན་ལ་མི་གནོད་པར་ཐལ། དེས་བདག་མེད་མི་སྒོམ་པའི་ཕྱིར། ཁྱབ་སྟེ། བཞི་བརྒྱ་པ་ལས། ཡུལ་ལ་བདག་མེད་མཐོང་ནས་ནི། །སྲིད་པའི་ས་བོན་ལྡོག་པར་འགྱུར། །ཞེས་སོ། །སྒྲུབ་བྱེད་དེ་ཡང་མི་འཐད་དེ། དོན་རྣམ་གྱི་ཐ་སྙད་མདོ་དང༌། བསྟན་བཅོས་གཉིས་ཀ་ལས་བཤད་པའི་ཕྱིར། དང་པོ་ཡིན་ཏེ། ཆོས་ཐམས་ཅད་ཀྱི་ངོ་བོ་ལ་རྣམ་པའི་སྒྲས་གསུངས་པའི་ཕྱིར་ཏེ། རབ་འབྱོར་རྣམ་པ་གང་དག་དང༌། །ཞེས་སོགས་ ༼༢༥༠༽ གསུངས་པའི་ཕྱིར་རོ། །གཉིས་པ་ཡིན་ཏེ། གཟུགས་ཀྱི་ངོ་བོ་དང༌། སྨན་གྱི་ངོ་བོ་ལ་རྣམ་པའི་སྒྲས་གསུངས་པའི་ཕྱིར་ཏེ། རྒྱུད་བླར། གཟུགས་ཀྱི་རྣམ་པ་དམན་པ་དང༌། །བར་མ་མཆོག་ལ་ནམ་མཁའ་བཞིན། །ཞེས་དང༌། སྤྱོད་འཇུག་ལས། སྨན་གྱི་རྣམ་པ་གང་དག་ཡོད་པ་དང༌། །ཞེས་སོ། །ཁ་ཅིག་ཤེས་རྣམ་བསྒོམ་བྱའི་རྣམ་པ་མ་ཡིན་ཏེ། དེ་སློབ་པའི་གནས་སྐབས་སུ་རྣམ་པ་སྒོམ་བྱེད་ཀྱི་བློ་དང༌། མི་སློབ་པའི་གནས་སྐབས་སུ་རྣམ་པ་བསྒོམས་པའི་འབྲས་བུ་ཡིན་པའི་ཕྱིར། ཟེར། ཐམས་ཅད་མཁྱེན་པ་ཉིད་གསུམ་སྒོམ་པར་བྱེད་པས། ཞེས་པའི་བསྟན་དོན་ཚད་མས་མ་གྲུབ་པར་ཐལ། མཁྱེན་གསུམ་སྒོམ་བྱའི་རྣམ་པ་མ་ཡིན་པའི་ཕྱིར། མངོན་པར་རྟོགས་པའི་དོན་ཡིད་ལ་བྱེད་པའི་སྒོམ་རིམ་གཞི་མ་གྲུབ་པར་ཐལ་ལོ། །རང་ལུགས། དོན་རྣམས་དང་ཤེས་རྣམ་གཉིས་ཀ་སྒོམ་བྱའི་རྣམ་པ་ཡིན་ཏེ།

བྱང་ཆུབ་སེམས་དཔས་ཆོས་ཐམས་ཅད་ཐོས་བསམ་གྱི་སྒོ་ནས་ཤེས་པར་བྱ་སྟེ། བདེན་མེད་དུ་ཉམས་སུ་ལེན་དགོས་པའི་ཕྱིར་ཏེ། སྤྱོད་འཇུག་ ༼༢༥༡༽ ལས། རྒྱལ་སྲས་རྣམས་ཀྱིས་མི་སློབ་པའི། །དངོས་དེ་གང་ཡང་ཡོད་མ་ཡིན། །ཞེས་སོ། །གསུམ་པ་ལ། གང་ཟག་གི་བདག་འཛིན་ཆོས་ཅན། ཉམས་སུ་བླང་བྱར་ཐལ། སྒོམ་བྱ་རྣམ་པ་ཡིན་པའི་ཕྱིར། རྟགས་ཁས། ཁྱབ་སྟེ། སྒོམ་དང་ཉམས་ལེན་དོན་གཅིག་པའི་ཕྱིར། ཡང་དེ་ཆོས་ཅན། བྱང་ཆུབ་སེམས་དཔའི་སྒོམ་བྱར་ཐལ། སྒོམ་བྱ་རྣམ་པ་ཡིན་པའི་ཕྱིར། ཁྱབ་སྟེ། ཤེས་བྱ་ཡིན་ན་བྱང་སེམས་ཀྱི་ཤེས་བྱ་ཡིན་དགོས་པའི་ཕྱིར། ཟེར། དང་པོ་ལ། ས་གཉིས་པའི་རྣམ་གྲོལ་ལམ་ཆོས་ཅན། སྒྲུབ་པ་སྒོམ་ལམ་དུ་ཐལ། ཉམས་ལེན་བསྒོམ་ལམ་ཡིན་པའི་ཕྱིར་ཏེ། སྒྲུབ་པ་དང་ཉམས་ལེན་དོན་གཅིག་པའི་ཕྱིར། གཉིས་པ་ལ། ཉམས་ལེན་ཡིན་ན། བྱང་སེམས་ཀྱི་ཉམས་ལེན་ཡིན་དགོས་པར་ཐལ། ཤེས་བྱ་ཡིན་ན། དེའི་ཤེས་བྱ་ཡིན་དགོས་པའི་ཕྱིར། ཁྱབ་པ་རྣམས་ཁས། གཉིས་པ་ལ། ཁ་ཅིག བྱང་ཆུབ་སེམས་དཔས་ཉམས་སུ་ ༼༢༥༢༽ དཔེ་བདེན་མེད་དུ། རང་བསྒོམ་བྱེད་ཀྱི་བློས་ཉམས་སུ་བླང་བར་བྱ་བ་ཟེར། དང་པོ་ལ། ཤེས་སྒྲིབ་རྟོག་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། ཤེས་རྣམ་ཡིན་པའི་ཕྱིར། འདོད་ན། བྱང་སེམས་ལམ་གྱི་སྤང་བྱའི་གཙོ་བོ་མ་ཡིན་པར་ཐལ་ལོ། །གཉིས་པ་ལ། གང་ཟག་གི་བདག་གིས་མ་ངེས། གསུམ་པ་ལ་ཡང༌། གང་ཟག་གི་བདག་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། བདག་བསྒོམ་པའི་ཕྱི་རོལ་པའི་བློས་བསྒོམ་པར་བྱ་བ་ཡིན་པའི་ཕྱིར། རང་ལུགས། བྱང་ཆུབ་སེམས་དཔས་བདེན་མེད་དུ་བསྒོམ་པར་བྱ་བའི་ཆོས། དབྱེ་ན། དོན་རྣམ་དང་ཤེས་རྣམ་གཉིས། དང་པོའི་མཚན་ཉིད། བསྒོམ་བྱ་རྣམ་པ་གང་ཞིག ཤེས་རྣམ་ཀྱི་རྟོགས་བྱར་གྱུར་པའི་ཡུལ། མཚན་གཞི་ཆོས་ཐམས་ཅད་དོ། །དབྱེ་ན། གཞི་ཤེས། ལམ་ཤེས། རྣམ་མཁྱེན་གྱི་དོན་རྣམ་མོ། །གཉིས་པའི་མཚན་ཉིད། བསྒོམ་བྱ་རྣམ་པ་གང་ཞིག རང་ཡུལ་དུ་གྱུར་པའི་དོན་རྣམ་འཛིན་བྱེད་ཀྱི་རིག་པ།

མཚན་ ༼༢༥༣༽ གཞི་ཤེས་པ་ཐམས་ཅད་དོ། །དབྱེ་ན་མི་མཐུན་ཕྱོགས་ཀྱི་དང༌། གཉེན་པོ་ཕྱོགས་ཀྱི་ཤེས་རྣམ་གཉིས། དང་པོའི་མཚན་ཉིད། ཤེས་རྣམ་གང་ཞིག རྣམ་གྲོལ་དོན་གཉེར་གྱི་གང་ཟག་གིས། མཐའ་གཅིག་ཏུ་དོར་བར་བྱ་བ། མཚན་གཞི་གང་ཟག་གི བདག་འཛིན་དང༌། ཆོས་ཀྱི་བདག་འཛིན་ལྟ་བུ། གཉིས་པའི་མཚན་ཉིད། དེ་གང་ཞིག རྣམ་གྲོལ་དོན་གཉེར་གྱི་གང་ཟག་གི་རྒྱུད་ལ་བརྟེན་པར་བྱ་བ། མཚན་གཞི། ཐར་ལམ་མཐའ་དག་གོ །དབྱེ་ན། གཞི་ཤེས། ལམ་ཤེས། རྣམ་མཁྱེན་གྱི་ཤེས་རྣམ་དང་གསུམ། དང་པོའི་མཚན་ཉིད། བདེན་བཞིའི་གནས་ཚུལ་གང་ཟག་གི་བདག་མེད་པར་མངོན་སུམ་དུ་རྟོགས་པའི་ཡེ་ཤེས། དབྱེ་ན། བདེན་པ་དང་པོ་གསུམ་གྱི་རྣམ་པ་བཅུ་གཉིས། ལམ་བདེན་གྱི་རྣམ་པ་བཅོ་ལྔ་སྟེ། ཉེར་བདུན་ནོ། །གཉིས་པའི་མཚན་ཉིད། བདེན་བཞིའི་གནས་ཚུལ་ཆོས་ཀྱི་བདག་མེད་པར་མངོན་སུམ་དུ་རྟོགས་པའི་ཐེག་ ༼༢༥༤༽ ཆེན་འཕགས་པའི་མཁྱེན་པ། དབྱེ་ན། སྡུག་བསྔལ་བདེན་པའི་རྣམ་པ་ལྔ། ཀུན་འབྱུང་བདེན་པའི་རྣམ་པ་བརྒྱད། འགོག་བདེན་གྱི་རྣམ་པ་བཅུ་དྲུག ལམ་བདེན་གྱི་རྣམ་པ་བདུན་དང་སུམ་ཅུ་རྩ་དྲུག གསུམ་པ་འོག་ཏུ་འཆད། དོན་རྣམ་དང་ཤེས་རྣམ་འགལ་བ་མ་ཡིན་ཏེ། ཤེས་རྣམ་དོན་རྣམ་གྱི་བྱེ་བྲག་ཡིན་པའི་ཕྱིར། གལ་ཏེ། ཕྱི་རོལ་གྱི་དོན་དང་ཤེས་པ་མི་འགལ་བར་ཐལ། དེ་གཉིས་མི་འགལ་བའི་ཕྱིར། ཞེ་ན་དེ་གཉིས་མི་འགལ་བར་ཐལ། ཡུལ་དང་ཡུལ་ཅན་མི་འགལ་བའི་ཕྱིར་དང༌། གཟུང་བ་དང་འཛིན་པ་མི་འགལ་བའི་ཕྱིར། ཁྱབ་པ་ཁས། ལམ་ལ་དེ་ནི་བཅོ་ལྔར་བཤད། །ཅེས་པའི་སྐབས་ནས་དངོས་བསྟན་གྱི་ལམ་བདེན་གྱི་རྣམ་པ་བཅོ་ལྔ་ཆོས་ཅན། གཞི་ཤེས་ཀྱི་དོན་རྣམ་མ་ཡིན་པར་ཐལ། དེའི་ཤེས་རྣམ་ཡིན་པའི་ཕྱིར་ཏེ། གཞི་ཤེས་ཡིན་པའི་ཕྱིར། འདོད་ན། གཞི་ཤེས་ཀྱི་དོན་རྣམ་ལ་རྣམ་པ་ཉེར་བདུན་མེད་པར་ཐལ་ལོ། །བཞི་པ་ལ། སྤྱིར་ ༼༢༥༥༽ བསྟན་པ། སོ་སོར་བཤད་པ། རྩོད་པ་སྤང་བ་དང་གསུམ། དང་པོ་ལ། སྙིང་པོའི་དོན་ཡིད་ལ་བྱེད་པའི་བསྒོམ་རིམ་དང༌།

མངོན་པར་རྟོགས་པའི་དོན་ཡིད་ལ་བྱེད་པའི་དེ་གཉིས། དང་པོ་ལ། ཆོས་ཐམས་ཅད་བདེན་མེད་དུ་གཏན་ལ་ཕབ་ནས་བསམ་བྱུང་གི་རིགས་པས་ཚུལ་བཞིན་དུ་བསམ་སྟེ། བསྒོམ་བྱུང་གི་རྣལ་འབྱོར་གྱིས་རྩེ་གཅིག་ཏུ་ཡིད་ལ་བྱེད་པའོ། །གཉིས་པ་ནི། ཡུལ་ཅན་མངོན་རྟོགས་ཀྱི་རིམ་པ་དང༌། ཡུལ་སྟོང་ཉིད་ཟུང་འཇུག་གི་ཚུལ་གྱིས་ཉམས་སུ་ལེན་པ་ལྟ་བུའོ། །འདི་གཉིས་འགལ་བ་མ་ཡིན་ཏེ། བློ་གཅིག་གིས་ཡུལ་སྟོང་ཉིད་དང༌། ཡུལ་ཅན་མངོན་པར་རྟོགས་པ་གཉིས་དུས་མཉམ་ལྷན་ཅིག་ཏུ་ཉམས་སུ་ལེན་པར་ནུས་པའི་ཕྱིར། བསྟན་ཚུལ་མི་འདྲ་བའི་ཁྱད་པར་ཡོད་དེ། དང་པོ་རྩ་བ་ཤེས་རབ་ཏུ་གཙོ་བོར་བསྟན། གཉིས་པ་རྒྱན་འདིར་གཙོ་བོར་བསྟན་པའི་ཕྱིར། གཉིས་པ་ལ། ངོ་བོ་ཇི་ལྟ་བ། རྗེས་སུ་མཐུན་པ། མཚན་ཉིད་རྗེས་སུ་སྤྱོད་པ། སྨོན་ལམ་གྱི་རྣམ་ ༼༢༥༦༽ པས་བསྒོམ་པ་དང་བཞི། དང་པོ་ནི། བསྒོམ་བྱའི་ཆོས་དེ་བསྒོམ་བྱེད་ཀྱི་བློའི་ངོར་བསྐྱེད་ནས་བསྒོམ་པ་ཡིན་ཏེ། ཚོགས་ལམ་དུ་དྲན་པ་ཉེར་བཞག་བསྒོམ་པ་ལྟ་བུ། གཉིས་པ་ནི། བསྒོམ་བྱ་དང་རྗེས་སུ་མཐུན་པའི་དམིགས་པ་དང་རྣམ་པ་བསྒོམ་པ་སྟེ། ཚོགས་ལམ་དུ་སྦྱོར་ལམ་གྱི་དམིགས་རྣམ་ཡིད་ལ་བྱེད་པ་ལྟ་བུ། གསུམ་པ་ནི། ཐོབ་བྱའི་ཆོས་གོང་མ་རྣམས་ཀྱི་མཚན་ཉིད་རྗེས་སུ་སྤྱོད་པ་སྟེ། ཚོགས་ལམ་དུ་འཕགས་ལམ་གྱི་རང་སྤྱིའི་མཚན་ཉིད་ཡིད་ལ་བྱེད་པ་ལྟ་བུ། བཞི་པ་ནི། འབྲས་བུ་ཁྱད་པར་ཅན་ཐོབ་འདོད་ཀྱི་བསམ་པས་ཡིད་ལ་བྱེད་པ་སྟེ། ཚོགས་ལམ་དུ་རྣམ་མཁྱེན་བསྒོམ་པ་ལྟ་བུ། གསུམ་པ་ནི། གལ་ཏེ། ཚོགས་ལམ་དུ་རྣམ་མཁྱེན་བསྒོམ་པ་མི་འཐད་པར་ཐལ། དེ་ན་དེ་མེད་པའི་ཕྱིར། ཞེ་ན་སྐྱོན་མེད་དེ། ངོ་བོ་ཇི་ལྟ་བ་བཞིན་བསྒོམ་པ་མེད་ཀྱང༌། མཚན་ཉིད་རྗེས་སུ་སྤྱོད་པ་དང༌། སྨོན་ལམ་གྱི་རྣམ་པས་བསྒོམ་པ་ཡོད་པའི་ཕྱིར། ལྔ་པ་ལ། མཁས་པ་འདྲེ་ ༼༢༥༧༽ ཨར་ན་རེ། གཞི་ཤེས་པ་ཡི་བྱེ་བྲག་རྣམས། །ཞེས་སོགས་མདོར་བསྟན་གྱི་སྐབས་སུ། ཤེས་རྣམ་དངོས་སུ་བསྟན།

དོན་རྣམ་ཤུགས་ལ་བསྟན། རྒྱས་བཤད་དུ་དེ་ལས་བཟློག་ཏེ་བསྟན་གསུང་ངོ༌། །གཞི་ཤེས་ཀྱི་རྣམ་པ་ཉེར་བདུན་ཤེས་རྣམ་མ་ཡིན་པ་དང༌། གཞི་ཤེས་ཀྱི་རྣམ་པ་ཤེས་རྣམ་ཡིན་པའི་ཁྱད་པར་འཐད་པར་ཐལ། ཀུན་མཁྱེན་ཉིད་ནི་རྣམ་གསུམ་ཕྱིར། །ཞེས་སྐབས་སུ་ཤེས་རྣམས་དངོས་སུ་བསྟན། མེད་པའི་རྣམ་པ་ནས་བཟུང་སྟེ། །ཞེས་སྐབས་སུ་ཤེས་རྣམ་དངོས་སུ་མ་བསྟན་པའི་ཕྱིར། དེ་གཉིས་དངོས་ཀྱི་མདོར་བསྟན་རྒྱས་བཤད་མ་ཡིན་པར་ཐལ། དེ་གཉིས་དངོས་ཀྱི་བསྟན་དོན་མི་མཐུན་པའི་ཕྱིར། དེ་བཞིན་དུ་ལམ་ཤེས་དང༌། རྣམ་མཁྱེན་ལ་ཡང་སྦྱར། གཞི་ཤེས་པ་ཡི་བྱེ་བྲག་རྣམས། །ཞེས་སྐབས་སུ། མཁྱེན་གསུམ་གྱི་རྟོགས་བྱར་གྱུར་པའི་ཡུལ་དངོས་སུ་མ་བསྟན་པར་ཐལ། དེར་དོན་རྣམས་དངོས་སུ་མ་བསྟན་པའི་ཕྱིར། འདོད་ན། དེར་མཁྱེན་གསུམ་ཡང་དངོས་སུ་མ་བསྟན་པར་ཐལ་ལོ། །བླ་མ་མཁྱེན་རབ་ ༼༢༥༨༽ དབང་ཕྱུག་ན་རེ། འདིར་བསྟན་གྱི་མདོ་བསྟན་བཅོས་གཉིས་ཀ་ལས། དོན་རྣམ་དང་ཤེས་རྣམ་གཉིས་ཀ་དངོས་སུ་བསྟན་ཏེ། མདོ་ལས། ཡུམ་འདི་ནི་མ་མཆིས་པའི་ཕ་རོལ་ཏུ་ཕྱིན་པའོ། །ཞེས་པས་ཤེས་རྣམ་དངོས་སུ་བསྟན། བཀའ་སྩལ་པ་ནམ་མཁའ་དམིགས་སུ་མེད་པའི་ཕྱིར་རོ། །ཞེས་པས་དོན་རྣམ་དངོས་སུ་བསྟན། བསྟན་བཅོས་ལས། གཞི་ཡི་བྱེ་བྲག་རྣམས། རྣམ་པ་ཞེས་བྱ་མཚན་ཉིད་དེ། །བདེན་པ་བཞི་ཡི་བྱེ་བྲག་གིས། །དེ་ནི་རྣམ་པ་བཞི་རུ་འདོད། །ཅེས་པས། དོན་རྣམ་དངོས་སུ་བསྟན། ཤེས་པའི་བྱེ་བྲག་རྣམས། །རྣམ་པ་ཞེས་བྱ་མཚན་ཉིད་དེ། །ཀུན་མཁྱེན་ཉིད་ནི་རྣམ་གསུམ་ཕྱིར། །དེ་ནི་རྣམ་པ་གསུམ་དུ་འདོད། །ཅེས་པས་ཤེས་རྣམ་དངོས་སུ་བསྟན། །ཞེས་གསུང་ངོ༌། །ཊཱི་ཀས། མདོ་དང༌། བསྟན་བཅོས་ཀྱི་མདོར་བསྟན་རྒྱས་བཤད་གཉིས་ཀའི་དངོས་བསྟན་གྱི་རྣམ་པ་ལ་ཤེས་རྣམ་གྱིས་ཁྱབ་སྟེ། མདོ་བསྟན་དུ། རྩ་བར། ཡེ་ཤེས་ཀྱི་བྱེ་བྲག་ཏུ་གསུངས་པ་དང༌། ༼༢༥༩༽ འགྲེལ་པར། མི་མཐུན་ཕྱོགས་ཀྱི་གཉེན་པོར་གསུངས་པ་དང༌།

རྒྱས་བཤད་ཀྱིས་ཀྱང་དེ་ཉིད་རྒྱས་པར་འཆད་དགོས་པའི་ཕྱིར། ཁོ་ན་རེ། སྡུག་བསྔལ་གྱི་བདེན་པ་རྟག་པར་མེད་པ་ཆོས་ཅན། ཤེས་རྣམ་དུ་ཐལ། མེད་པའི་རྣམ་པ་ནས་བཟུང་སྟེ། །ཞེས་པའི་སྐབས་ནས་དངོས་བསྟན་གྱི་རྣམ་པ་ཡིན་པའི་ཕྱིར་ཏེ། དེའི་སྐབས་སུ་ཚིག་ཟིན་ལ་དངོས་སུ་བསྟན་པ་དང༌། བསྒོམ་བྱ་རྣམ་པའི་གཞི་མཐུན་ཡིན་པའི་ཕྱིར། འགོག་བདེན་ཆོས་ཅན། ཤེས་རྣམ་དུ་ཐལ། འགོག་པ་ལ་ནི་གོ་རིམ་བཞིན། །ཞེས་པའི་སྐབས་ནས་དངོས་སུ་བསྟན་པའི་རྣམ་པ་ཡིན་པའི་ཕྱིར་ཏེ། དེའི་སྐབས་སུ་ཚིག་ཟིན་ལ་དངོས་སུ་བསྟན་པའི་སྒོམ་བྱ་རྣམ་པ་ཡིན་པའི་ཕྱིར། ཆོས་རྣམས་ཀྱི་གནས་ལུགས་དེ་བཞིན་ཉིད་ཆོས་ཅན། ཤེས་རྣམ་དུ་ཐལ། སུམ་ཅུ་རྩ་དགུ་དག་ཏུ་བཞེད། །ཅེས་སྐབས་སུ་དངོས་བསྟན་གྱི་རྣམ་པ་ཡིན་པའི་ཕྱིར། སངས་རྒྱས་ཐམས་ཅད་ཀྱི་བཤད་པའི་དེ་ ༼༢༦༠༽ བཞིན་ཉིད་དང༌། ཞེས་པའི་སྐབས་ནས་དངོས་བསྟན་གྱི་རྣམ་པ་ཡིན་པའི་ཕྱིར། ཞེ་ན། དང་པོ་ལ། གཟུང་བ་ཕྱི་རོལ་གྱི་དོན་རྨི་ལམ་ལྟར་ངོ་བོ་ཉིད་མེད་པ་དེ། གཉིས་པ་ལ་རྨི་ལམ་དང་ཞེས་སོགས་ཀྱི་སྐབས་ནས་དངོས་བསྟན་གྱི་རྣམ་པར་ཐལ། ཁས་ལེན་རྟགས། འདོད་ན། ཤེས་སྒྲིབ་གཟུང་རྟོག་གི་གཉེན་པོར་ཐལ། འདོད་པ་དེའི་ཕྱིར། ཁྱབ་སྟེ། སྤྱིར་ཤེས་བྱའི་སྒྲིབ་པའི་གཉེན་པོར་གྱུར་པ་དག་ཡིན་ནོ། །ཞེས་པ་དེ་གཞུང་སྔ་མ་རྣམས་ཀྱི་གསལ་བྱེད་ཡིན་པའི་ཕྱིར། གཉིས་པ་ལ། མཐོང་ལམ་སྡུག་བསྔལ་ཆོས་བཟོད་ཆོས་ཅན། མཐོང་ལམ་རྩེ་སྦྱོར་དུ་ཐལ། སྐད་ཅིག་གཅིག་པའི་བཟོད་པ་ཡིས། །བསྡུས་པ་དེ་འདིར་མཐོང་བའི་ལམ། །ཞེས་པའི་སྐབས་ནས་དངོས་སུ་བསྟན་པའི་མཐོང་ལམ་ཡིན་པའི་ཕྱིར་ཏེ། དེའི་སྐབས་སུ་ཚིག་ཟིན་ལ་དངོས་སུ་བསྟན་པའི་མཐོང་ལམ་ཡིན་པའི་ཕྱིར། གསུམ་པ་ལ། དེ་བཞིན་ཉིད་ཆོས་ཅན། རྣམ་པ་ཐམས་ཅད་མཁྱེན་པ་ཉིད་ཀྱི་རྣམ་པ་ནི་ཤིན་ཏུ་ཕུལ་དུ་བྱུང་བའི་ཕྱིར་ 

༼༢༦༡༽ ཞེས་སོགས་ཀྱི་སྐབས་ནས་དངོས་བསྟན་གྱི་རྣམ་པར་ཐལ། ཁས་ལེན་རྟགས། འདོད་ན། ཐུན་མོང་མ་ཡིན་པའི་རྣམ་མཁྱེན་གྱི་རྣམ་པར་ཐལ་ལོ། །བསྡུ་ན། འདིར་ཚིག་ཟིན་ལ་བསྟན་པའི་རྣམ་པ་ལ་ཡུལ་ཅན་མཁྱེན་པ་གསུམ་དང༌། དེའི་ཡུལ་བདེན་བཞི་གཉིས་སུ་ཡོད་ཅིང༌། དང་པོ་དངོས་བསྟན་གྱི་བསྟན་བྱའི་གཙོ་བོར་གྱུར་པའི་ཤེས་རྣམ། གཉིས་པ་འདིར་ཞར་བྱུང་གི་ཚུལ་དུ་བསྟན་པའི་དོན་རྣམ་ཡིན་ནོ། །གཉིས་པ་ལ། གཞི་ཤེས། ལམ་ཤེས། རྣམ་མཁྱེན་གྱི་རྣམ་པ་བཤད་པ་དང་གསུམ། དང་པོ་ལ། སྤྱིར་བསྟན་པ་དང༌། ལམ་བདེན་གྱི་རྣམ་པ་བྱེ་བྲག་ཏུ་བཤད་པ་གཉིས། དང་པོ་ནི། མེད་པའི་རྣམ་པ་ནས་བཟུང་སྟེ། །ཞེས་སོགས་ཀྱིས་བསྟན་ནོ། །གཉིས་པ་ནི། ཐེག་པ་ཆེན་པོའི་མཐོང་ལམ་ཆོས་ཅན། གཉེན་པོ་ཕྱོགས་ཀྱི་ཤེས་རྣམ་ཡིན་ཏེ། བདེན་བཞིའི་གནས་ལུགས་མངོན་སུམ་དུ་རྟོགས་པའི་སྒོ་ནས་སྤང་བྱ་མི་མཐུན་ཕྱོགས་ཀྱི་གཉེན་པོ་བྱེད་པའི་ཡེ་ཤེས་ཡིན་པའི་ཕྱིར། འདིར་ ༼༢༦༢༽ བསྟན་གྱི་ཤེས་རྣམ་ཆོས་ཅན། གསུམ་དུ་ཡོད་དེ། གཞི་ཤེས། ལམ་ཤེས། རྣམ་མཁྱེན་གྱི་དེ་རྣམས་སུ་ཡོད་པའི་ཕྱིར། གཉིས་པ་ནི། ཉོན་མོངས་པའི་སྒྲིབ་པའི་གཉེན་པོ་ཉིད་དུ། ཞེས་སྐབས་སུ། གཉིས་ཀྱི་དང་པོ་ལ། དབྱེ་གཞི་ལམ་བདེན། དབྱེ་ངོ་ལམ་གསུམ། ཟག་བཅས་ཟག་མེད་ཀྱི་དོན། སྤང་བྱ་སྒྲིབ་པ་གཉིས་བཤད་པའོ། །དང་པོ་ལ། ཁ་ཅིག འདིར་བསྟན་གྱི་དབྱེ་གཞི་ལམ་བདེན་དེ། ཐེག་དམན་གྱི་ལམ་བདེན་ཁོ་ན་ཡིན་ཏེ། དབྱེ་ངོ་ལམ་གསུམ་པོ་དེ་ཐེག་དམན་གྱི་ལམ་ཡིན་པའི་ཕྱིར། ཟེར། ལམ་ལ་དེ་ནི་བཅོ་ལྔ་བཤད། །ཅེས་སྐབས་ཀྱི་ལམ་བདེན་དེ་ཐེག་དམན་གྱི་ལམ་བདེན་ཁོ་ནར་ཐལ། ཁས་ལེན་རྟགས། འདོད་ན། ཀུན་མཁྱེན་ཉིད་ནི་རྣམ་གསུམ་ཕྱིར། །ཞེས་སྐབས་ཀྱི་གཞི་ཤེས་དེ་ཐེག་དམན་གྱི་དེ་ཁོ་ནར་ཐལ་བ་དང༌། རྣམ་རྫོགས་སྦྱོར་བའི་སྒོམ་བྱར་གྱུར་པའི་དེ་ཐེག་དམན་གྱི་དེ་ཁོ་ནར་ཐལ་ལོ། །རང་ལུགས། ཐེག་པ་ཆེ་ཆུང་སོ་སོར་མ་ཕྱེ་བའི་

༼༢༦༣༽ ལམ་བདེན་ཙམ་མོ། །གཉིས་པ་ལ། འདིར་བསྟན་ཉོན་སྒྲིབ་ཀྱི་གཉེན་པོར་གྱུར་པའི་ལམ་ཟག་མེད། ཤེས་སྒྲིབ་གཟུང་རྟོག་གི་དེར་གྱུར་པའི་ལམ་ཟག་བཅས། ཤེས་སྒྲིབ་གཟུང་རྟོག་གི་དེར་གྱུར་པའི་ལམ་ཟག་མེད་དང་གསུམ། ཁ་ཅིག ལམ་དང་པོ་ཉན་ཐོས་ཀྱི་མཐོང་ལམ། གཉིས་པ་རང་རྒྱལ་གྱི་སྒོམ་ལམ་རྗེས་ཐོབ་ཡེ་ཤེས། གསུམ་པ་རང་རྒྱལ་གྱི་སྒོམ་ལམ་མཉམ་བཞག་ཡེ་ཤེས་ཁོ་ན་ལ་འཇོག་ཟེར། ཉན་ཐོས་སྒོམ་ལམ་པའི་རྒྱུད་ལ། ཉོན་སྒྲིབ་ཀྱི་ས་བོན་དངོས་སུ་སྤོང་བར་བྱེད་པའི་བར་ཆད་མེད་ལམ་མེད་པར་ཐལ། དེའི་རྒྱུད་ལ་འདིར་བསྟན་ཉོན་སྒྲིབ་ཀྱི་གཉེན་པོར་གྱུར་པའི་ལམ་ཟག་མེད་མེད་པའི་ཕྱིར། རྟགས་ཁས། གཉིས་པ་ལ། བྱང་སེམས་ཀྱི་རྒྱུད་ལ་འདིར་བསྟན་གྱི་ལམ་ཟག་བཅས་མེད་པར་ཐལ། ཁས་ལེན་རྟགས། འདོད་ན། དེ་ལ་ཐམས་ཅད་ཤེས་པ་ཉིད་ཀྱི་རྣམ་པ་ནི། ཉན་ཐོས་དང་བྱང་ཆུབ་སེམས་དཔའི་བྱེ་བྲག་གིས། གོ་རིམ་བཞིན་དུ་ཟག་པ་མེད་པ་དང༌། ཟག་པ་དང་བཅས་པ་ ༼༢༦༤༽ དག་ཀྱང་ཡིན་ནོ། །ཞེས་པའི་གཞུང་དེ་འདིའི་དངོས་ཀྱི་དོན་བསྡུ་འཆད་བྱེད་མ་ཡིན་པར་འགྱུར་རོ། །གསུམ་པ་ལ། རང་རྒྱལ་མཐོང་ལམ་པའི་རྒྱུད་ལ་ཤེས་སྒྲིབ་གཟུང་རྟོག་གི་ས་བོན་དངོས་སུ་སྤོང་བའི་བར་ཆད་མེད་ལམ་མེད་པར་ཐལ་བའི་སྐྱོན་གནས། ཁ་ཅིག ལམ་དང་པོ་ཉན་ཐོས་ཀྱི་བར་ཆད་མེད་ལམ། ལམ་གསུམ་པ་རང་རྒྱལ་གྱི་མཐོང་ལམ་ཡིན་ཏེ། དེ་ལྟར་དུ་འགྲེལ་ཆེན་གཉིས་ལས་བཤད་པའི་ཕྱིར། ཟེར། དང་པོ་ལ། རང་རྒྱལ་འཕགས་པའི་རྒྱུད་ལ་ཉོན་སྒྲིབ་ཀྱི་ས་བོན་དང༌། གཉིས་པ་ལ། རང་རྒྱལ་སྒོམ་ལམ་པའི་རྒྱུད་ལ་ཤེས་སྒྲིབ་གཟུང་རྟོག་གི་ས་བོན་དངོས་སུ་སྤོང་བའི་བར་ཆད་མེད་ལམ་མེད་པར་ཐལ་བའི་སྐྱོན་གནས་སོ། །ཁ་ཅིག ཐེག་ཆེན་གྱི་མཐོང་ལམ། དེའི་སྒོམ་ལམ་རྗེས་ཐོབ། དེའི་སྒོམ་ལམ་མཉམ་བཞག་གསུམ། འདིར་བསྟན་གྱི་ལམ་གསུམ་དུ་འདོད་དེ། རང་བྱུང་བདག་ཉིད་རྟོགས་པའི་ཕྱིར། །ཞེས་པའི་གཞུང་གིས་བྱང་སེམས་ཀྱི་ལམ་བགྲོད་ཚུལ་ཁོ་ན་བསྟན་པར་ཐལ།

༼༢༦༥༽ ཐམས་ཅད་ཤེས་པ་ཉིད་ཀྱིས་རང་སངས་རྒྱས་རྣམས་ཀྱང་བསྡུས་པས། ཞེས་པ་འདིས་བྱང་སེམས་ཀྱི་ལམ་ཁོ་ན་བསྟན་པའི་ཕྱིར། རང་ལུགས། ལམ་དང་པོ་ཉོན་སྒྲིབ་སྤོང་བའི་ནུས་པ་དང་ལྡན་ཞིང༌། གང་ཟག་གི་བདག་མེད་མངོན་སུམ་དུ་རྟོགས་པའི་མཉམ་བཞག་གིས་བསྡུས་པའི་ཐེག་དམན་གྱི་རྟོགས་རིགས་སོ། །དབྱེ་ན། ཐེག་དམན་དང༌། ཐེག་ཆེན་གྱི་རྒྱུད་ལ་ཡོད་པ་གཉིས། ལམ་གཉིས་པ་ཤེས་སྒྲིབ་གཟུང་རྟོགས་སྤོང་བའི་ནུས་པ་དང་ལྡན་ཞིང༌། བསྒོམ་ལམ་རྗེས་ཐོབ་ཀྱིས་བསྡུས་པའི་རང་རྒྱལ་གྱི་རྟོགས་རིགས་སོ། །དབྱེ་ན། རང་རྒྱལ་དང༌། བྱང་སེམས་ཀྱི་རྒྱུད་ལ་ཡོད་པ་གཉིས། ལམ་གསུམ་པ་ཤེས་སྒྲིབ་གཟུང་རྟོག་སྤོང་བའི་ནུས་པ་དང་ལྡན་ཞིང༌། གཟུང་བ་ཆོས་ཀྱི་བདག་མེད་མངོན་སུམ་དུ་རྟོགས་པའི་མཉམ་བཞག་གིས་བསྡུས་པའི་རང་རྒྱལ་གྱི་རྟོགས་རིགས་སོ། །དབྱེ་ན། རང་རྒྱལ་དང༌། བྱང་སེམས་ཀྱི་རྒྱུད་ལ་ཡོད་པ་གཉིས། དེས་ན་འདིར་བསྟན་གྱི་ལམ་གསུམ་ལ་ཐེག་པ་ཆེ་ཆུང་གི་ ༼༢༦༦༽ རྒྱུད་ལ་ཡོད་པ་གཉིས་གཉིས་སུ་འཐད་དེ། དོན་བསྡུའི་སྐབས་སུ་དེ་ལྟར་བཤད་པའི་ཕྱིར། གལ་ཏེ། འདིར་རང་སངས་རྒྱས་རྣམས་ཀྱང་ཞེས་སྨྲོས་པ་མི་འཐད་པར་ཐལ། འདིར་དངོས་བསྟན་གྱི་ལམ་ལ་བྱང་སེམས་ཀྱི་ལམ་ཡོད་པའི་ཕྱིར། ཞེ་ན། རྟེན་གྱི་བསེ་རུ་ལྟ་བུའི་ལམ། །ཞེས་སྨྲོས་པ་མི་འཐད་པར་ཐལ། དེའི་སྐབས་ནས་དངོས་བསྟན་གྱི་ལམ་ལ་བྱང་སེམས་ཀྱི་ལམ་ཡོད་པའི་ཕྱིར། དེ་རང་རྒྱལ་གྱི་ལམ་ཤེས་པའི་ལམ་ཤེས་འཆད་བྱེད་ཡིན་པའི་ཕྱིར། གཉིས་པ་ལ། ཁ་ཅིག འདིར་བསྟན་ཟག་བཅས་ཟག་མེད་ནི། སྒྲ་དོན་འདྲེས་འཛིན་གྱི་རྟོག་པ་དང་བཅས་མ་བཅས་ལ་བྱེད། ཁ་ཅིག ཉོན་མོངས་པ་དང་བཅས་མ་བཅས་ལ་བྱེད་ཟེར། དང་པོ་ལ། རང་རྒྱལ་གྱི་བསྒོམ་ལམ་རྗེས་ཐོབ་ཡེ་ཤེས་ཆོས་ཅན། རྣལ་འབྱོར་མངོན་སུམ་མ་ཡིན་པར་ཐལ། སྒྲ་དོན་འདྲེས་འཛིན་གྱི་རྟོག་བཅས་ཡིན་པའི་ཕྱིར། གཉིས་པ་ལ། ཉོན་མོངས་པ་དང་བཅས་མ་བཅས་ཀྱི་དོན་ ༼༢༦༧༽

ཉོན་མོངས་པ་སྤངས་མ་སྤངས་ལ་བྱེད་དམ་ཡིན་མིན་ལ་བྱེད། དང་པོ་ལྟར་ན། ཉན་ཐོས་ཀྱི་མཐོང་ལམ་བར་ཆད་མེད་ལམ་ཆོས་ཅན། ཉོན་མོངས་པ་སྤང་བར་ཐལ། འདིར་བསྟན་གྱི་ལམ་ཟག་མེད་ཡིན་པའི་ཕྱིར། གཉིས་པ་ལྟར་ན། རང་རྒྱལ་གྱི་བསྒོམ་ལམ་རྗེས་ཐོབ་ཡེ་ཤེས་ཆོས་ཅན། ཉོན་མོངས་པ་ཡིན་པར་ཐལ། འདིར་བསྟན་གྱི་ལམ་ཟག་བཅས་ཡིན་པའི་ཕྱིར། རང་ལུགས། འདིར་བསྟན་གྱི་ལམ་ཐོག་མཐའ་གཉིས་ལ་ལམ་ཟག་མེད་ཞེས་བྱ་སྟེ། མཉམ་བཞག་གི་བསྡུས་པའི་ལམ་ཡིན་པའི་ཕྱིར། གཉིས་པ་ལ། རྣམ་གྲངས་ཀྱི་སྒོ་ནས་ཟག་བཅས་ཞེས་བྱ་སྟེ། རྗེས་ཐོབ་ཀྱིས་བསྡུས་པའི་ལམ་ཡིན་པའི་ཕྱིར། བཞི་པ། སྤང་གཉེན་སྐྱེ་འགག་གིས་རྒྱས་པར་བཤད་པས་དེར་བལྟ་བར་བྱའོ། །གཉིས་པ་ནི། རྒྱུ་དང་ལས་དང་སྡུག་བསྔལ་དང༌། །ཞེས་སོགས་ཀྱིས་བསྟན། གཉིས་པ་ནི། འདིར་བསྟན་གཞི་ཤེས་ཀྱིས་བསྡུས་པའི་ལམ་བདེན་ཆོས་ཅན། ཁྱོད་ལ་དབྱེ་ན་ ༼༢༦༨༽ གསུམ་དུ་ཡོད་དེ། ཁྱོད་ལ་དབྱེ་ན་ཉོན་སྒྲིབ་ཀྱི་གཉེན་པོར་གྱུར་པའི་ལམ་ཟག་མེད་གཅིག་དང༌། ཤེས་སྒྲིབ་གཟུང་རྟོག་གི་གཉེན་པོར་གྱུར་པའི་ལམ་ཟག་བཅས་གཅིག་དང༌། དེའི་གཉེན་པོར་གྱུར་པའི་ལམ་ཟག་མེད་གཅིག་རྣམས་སུ་ཡོད་པའི་ཕྱིར། གསུམ་པ་ལ། རྩ་བ་དང༌། འགྲེལ་པ་གཉིས། དང་པོ་ནི། དྲན་པ་ཉེར་བཞག་ནས་བཟུང་སྟེ། །ཞེས་སྐབས་སུ། གཉིས་ཀྱི་དང་པོ། རྣམ་མཁྱེན་གྱི་རྣམ་པ་ལ། མཚན་ཉིད། དབྱེ་བ། གཞུང་གི་བསྟན་ཚུལ་ལོ། །དང་པོ་ནི། བདེན་བཞིའི་གནས་ལུགས་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས། གལ་ཏེ་ཆོས་ཉིད་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེའི་དོན་རྣམ་ཡིན་པའི་ཕྱིར། ཞེ་ན། དེ་ཆོས་ཅན། ཐུན་མོང་པའི་རྣམ་མཁྱེན་གྱི་རྣམ་པར་ཐལ། དེའི་དོན་རྣམ་ཡིན་པའི་ཕྱིར། འདོད་ན། ཐུན་མོང་མ་ཡིན་པའི་རྣམ་མཁྱེན་གྱི་རྣམ་པར་ཐལ། དེའི་དོན་རྣམ་ཡིན་པའི་ཕྱིར། འདོད་ན་ ༼༢༦༩༽ འགལ་ལོ། །གཉིས་པ་ལ། ཐུན་མོང་དང་ཐུན་མོང་མ་ཡིན་པའི་རྣམ་མཁྱེན་གྱི་རྣམ་པ་གཉིས།

མཚན་ཉིད་ལ་ཁ་ཅིག རང་གི་རིགས་འདྲ་ཐེག་དམན་གྱི་རྒྱུད་ལ་ཡོད་པ་དང༌། མེད་པའི་མཐར་ཐུག་གི་ཡེ་ཤེས། ཟེར། སངས་རྒྱས་འཕགས་པའི་ཐུགས་རྒྱུད་ཀྱི་ཐེག་ཆེན་སེམས་བསྐྱེད་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། རང་གི་རིགས་འདྲ་བྱང་འཕགས་ཀྱི་རྒྱུད་ལ་ཡོད་པའི་མཐར་ཐུག་གི་ཡེ་ཤེས་ཡིན་པའི་ཕྱིར། གཉིས་པ་ལ་ཡང་དེ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། མ་གྲུབ་ན། ཁྱོད་ཀྱི་རིགས་འདྲ་ཐེག་དམན་གྱི་རྒྱུད་ལ་ཡོད་པར་ཐལ་ལོ། །ཁ་ཅིག རང་གི་རིགས་འདྲ་སློབ་པ་འཕགས་པའི་རྒྱུད་ལ་ཡོད་པ་དང༌། མེད་པའི་མཐར་ཐུག་གི་ཡེ་ཤེས། ཟེར། སངས་རྒྱས་འཕགས་པའི་རྒྱུད་ཀྱི་མི་སློབ་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། མ་ཡིན་ཏེ། ཐུན་མོང་བའི་ཡིན་པའི་ཕྱིར་ཏེ། ༼༢༧༠༽ རང་གི་རིགས་འདྲ་ཐེག་དམན་འཕགས་པའི་རྒྱུད་ལ་ཡོད་པའི་མཐར་ཐུག་གི་ཡེ་ཤེས་ཡིན་པའི་ཕྱིར། གཉིས་པ་ཡང་དེས་ཁེགས། རང་ལུགས། རང་གི་རིགས་འདྲ་ཐེག་དམན་དང་བྱང་འཕགས་གང་རུང་གི་རྒྱུད་ལ་ཡོད་པའི་མཐར་ཐུག་གི་ཡེ་ཤེས། དང་པོའི་མཚན་ཉིད། དབྱེ་ན། རྒྱུ་ལམ་ཤེས་དང་རྗེས་སུ་མཐུན་པའི་རྣམ་མཁྱེན་གྱི་རྣམ་པ་དང༌། མི་མཐུན་ཕྱོགས་ཀྱི་གཞི་ཤེས་དང་རྗེས་སུ་མཐུན་པའི་དེ་གཉིས། དང་པོའི་མཚན་ཉིད། རང་གི་རིགས་འདྲ་བྱང་འཕགས་ཀྱི་རྒྱུད་ལ་ཡོད་པའི་མཐར་ཐུག་གི་ཡེ་ཤེས། དབྱེ་ན། སངས་རྒྱས་འཕགས་པའི་གཉེན་པོའི་ལམ་གསུམ། སྤྲུལ་པའི་ལམ་གསུམ། མཐོང་ཆོས་ལ་བདེར་གནས་ཀྱི་ལྔ། འཇིག་རྟེན་ལས་འདས་པའི་ལམ་དགུ། སྤོང་ལམ་གྱི་མིང་གིས་བཏགས་པའི་བདེན་བཞིའི་ཡུལ་ཅན་གྱི་ལམ་བཞི། སངས་རྒྱས་ཉིད་ཀྱི་ལམ་བཅུ་སྟེ། སུམ་ཅུ་རྩ་བཞི། གཉིས་པའི་མཚན་ཉིད། རང་གི་རིགས་འདྲ་ཐེག་དམན་གྱི་རྒྱུད་ལ་ཡོད་པའི་མཐར་ཐུག་གི་ཡེ་ཤེས། དབྱེ་ན། བྱང་ ༼༢༧༡༽ ཕྱོགས་སོ་བདུན། འདི་གཉིས་འགལ་བ་མ་ཡིན་ཏེ། སངས་རྒྱས་སའི་དྲན་པ་ཉེར་བཞག་དེ་དེ་གཉིས་ཀ་ཡིན་པའི་ཕྱིར།

ཡིན་ཁྱབ་མཉམ་མ་ཡིན་ཏེ། སངས་རྒྱས་སའི་ཐེག་ཆེན་སེམས་བསྐྱེད་དེ་དང་པོ་ཡིན་ཀྱང་གཉིས་པ་མ་ཡིན། སངས་རྒྱས་སའི་མི་སློབ་ལམ་དེ་གཉིས་པ་ཡིན་ཀྱང་དང་པོ་མ་ཡིན་པའི་ཕྱིར། རང་གི་རིགས་འདྲ་ཐེག་དམན་དང་བྱང་སེམས་གང་རུང་གི་རྒྱུད་ལ་མེད་པའི་མཐར་ཐུག་གི་ཡེ་ཤེས། གཉིས་པའི་མཚན་ཉིད། དབྱེ་ན། སྟོབས་བཅུ་མི་འཇིགས་པ་བཞི། སོ་སོ་ཡང་དག་རིག་པ་བཞི། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད། དེ་བཞིན་ཉིད་ཀྱི་རྣམ་པ། རང་བྱུང་གི་རྣམ་པ། སངས་རྒྱས་ཉིད་ཀྱི་རྣམ་པ་དང་པོ་དགུ། གལ་ཏེ་སོ་སོ་ཡང་དག་རིགས་པ་བཞི་ཐུན་མོང་མ་ཡིན་པའི་རྣམ་མཁྱེན་མ་ཡིན་པར་ཐལ། དེའི་རིགས་འདྲ་བྱང་སེམས་ཀྱི་རྒྱུད་ལ་ཡོད་པའི་ཕྱིར་ཏེ། སོ་སོ་ཡང་དག་རིགས་བློ་བཟང༌། །ས་དེ་ལེགས་པའི་བློ་གྲོས་ཡིན། །ཞེས་གསུངས་པའི་ཕྱིར་རོ། །ཞེ་ན། སྐྱོན་མེད་ ༼༢༧༢༽ དེ། སོ་སོ་ཡང་དག་རིག་པ་བཞི་རྗེས་མཐུན་པ་ཙམ་ལ་དགོངས་པའི་ཕྱིར། གསུམ་པ་ནི། འདིར་མཐུན་ཡུལ་འཕགས་པ་འོག་མའི་རྒྱུད་ལ་ཡོད་པའི་དྲན་པ་ཉེར་བཞག་དང༌། མཐུན་པ་པོ་སངས་རྒྱས་ཀྱི་རྒྱུད་ལ་ཡོད་པའི་དྲན་པ་ཉེར་བཞག་གང་དངོས་སུ་བསྟན་ཞེ་ན། ཚིག་ཟིན་ཙམ་ལ་གཉིས་ཀ་བསྟན་མཚུངས་ཡིན་ཀྱང༌། སངས་རྒྱས་སའི་དྲན་པ་ཉེར་བཞག་ལ་སོགས་པ་སུམ་ཅུ་རྩ་བདུན་དང༌། གཉེན་པོའི་ལམ་ལ་སོགས་པ་སུམ་ཅུ་རྩ་བཞི། བསྟན་བྱའི་གཙོ་བོར་བྱས་ནས་དངོས་སུ་བསྟན། འཕགས་པ་འོག་མའི་རྒྱུད་ལ་ཡོད་པ་དེ་དག་ནི། ཞར་བྱུང་གིས་ཚུལ་དུ་བསྟན་ཏེ། འདིར་རྣམ་མཁྱེན་གྱི་རྣམ་པ་གཙོ་བོར་འཆད་པའི་སྐབས་ཡིན་པའི་ཕྱིར། འགྲེལ་པ་རྣམས་ལ་ཡང་དེ་བཞིན་དུ་ཤེས་པར་བྱའོ། །གཉིས་པ་ནི། རྣམ་མཁྱེན་གྱི་རྣམ་པ་ཆོས་ཅན། ཁྱོད་ལ་དབྱེ་ན་བརྒྱ་དང་བཅུར་ཡོད་དེ། ཁྱོད་ལ་དབྱེ་ན། མི་མཐུན་ཕྱོགས་ཀྱི་གཞི་ཤེས་དང་རྗེས་སུ་མཐུན་པའི་རྣམ་མཁྱེན་གྱི་རྣམ་པ་སུམ་ ༼༢༧༣༽ ཅུ་རྩ་བདུན། རྒྱུ་ལམ་ཤེས་དང་རྗེས་སུ་མཐུན་པའི་དེ་སུམ་ཅུ་རྩ་བཞི།

ཐུན་མོང་མ་ཡིན་པའི་དེ་སུམ་ཅུ་རྩ་དགུ་རྣམས་སུ་ཡོད་པའི་ཕྱིར། གཉིས་པ་ལ། གཞི་ཤེས་དང་རྗེས་སུ་མཐུན་པའི་རྣམ་མཁྱེན་གྱི་རྣམ་པ། ལམ་ཤེས་དང་རྗེས་སུ་མཐུན་པའི་རྣམ་མཁྱེན་གྱི་རྣམ་པ། ཐུན་མོང་མ་ཡིན་པའི་རྣམ་མཁྱེན་གྱི་རྣམ་པའོ། །དང་པོ་ལ། དངོས་པོ་ལ་ཡོངས་སུ་རྟོགས་པའི། རྩོལ་བ་ལས་བྱུང་བའི། ཏིང་ངེ་འཛིན་ཡོངས་སུ་སྦྱོང་བའི། མངོན་པར་རྟོགས་པར་སྦྱོར་བའི། མངོན་པར་རྟོག་པ་དང་འབྲེལ་བའི། བདེན་པ་མངོན་རྟོགས་ཀྱི། རྣམ་དག་དེ་འབྱིན་གྱི་ལམ་དང༌། བདུན། དང་པོ་ནི། དེ་ལ་ཐམས་ཅད་ཤེས་པ་ཉིད་ལ། །ཞེས་སྐབས་སུ། གཉིས་ཀྱི་དང་པོ། དྲན་པ་ཉེར་བཞག་ལ། དམིགས་པ། ངོ་བོ། གྲོགས། སྒོམ་ཚུལ། བསྒོམས་པའི་འབྲས་བུ་དང་ལྔ། དང་པོ་ནི། ལུས་ཚོར་སེམས་ཆོས་བཞིའོ། །ལུས་ནི་གཟུགས་ཅན་གྱི་དངོས་པོ་རྣམས་སོ། །དབྱེ་ན་ ༼༢༧༤༽ ཕྱིའི། ནང་གི ཕྱི་ནང་གཉིས་ཀའི་ལུས་སོ། །ཚོར་བ་ནི་ཚོར་བའི་ཚོགས་ལྔའོ། །སེམས་ནི་རྣམ་ཤེས་ཚོགས་བརྒྱད་དོ། །ཆོས་ནི་ཆགས་སོགས་ཀུན་ནས་ཉོན་མོངས་པ་དང༌། དད་སོགས་རྣམ་བྱང་གི་ཆོས་སོ། །གཉིས་པ་ལ། མཚན་ཉིད། དབྱེ་བ། སྒྲ་བཤད། ས་མཚམས་སོ། །དང་པོ་ལ་ཁ་ཅིག དམིགས་པ་ལུས་སོགས་ལ་དམིགས་ནས་རང་སྤྱིའི་མཚན་ཉིད་ཀྱི་སྒོ་ནས་བཏགས་ཏེ་བསྒོམ་པར་བྱེད་པའི་དྲན་པ་ཤེས་རབ་མཚུངས་ལྡན་དང་བཅས་པ་ཞེས་དང༌། གཞན་འདྲ་བ་ལས། བསྒོམ་ཞེས་པའི་ཚབ་ཏུ་དཔྱོད་ཅེས་དང༌། དམིགས་པ་ལུས་སོགས་གང་རུང་ལ་དམིགས་ནས་རྣམ་པ་རང་སྤྱིའི་མཚན་ཉིད་ཀྱི་སྒོ་ནས་ཡོངས་སུ་དཔྱོད་པར་བྱེད་པའི་དྲན་པ་ཤེས་རབ་མཚུངས་ལྡན་དང་བཅས་པ། ཟེར། དང་པོ་ལ། སངས་རྒྱས་སའི་དྲན་པ་ཉེར་བཞག་གིས་མ་ངེས་གཉིས་པ་ལ། གཟུགས་མེད་ཁམས་པའི་ཉན་ཐོས་འཕགས་པའི་རྒྱུད་ཀྱི་ཆོས་དྲན་པ་ཉེར་བཞག་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། ༼༢༧༥༽ འདོད་ན། ལུས་ལ་དམིགས་པར་ཐལ་ལོ། །གསུམ་པ་ལ། ལུས་རང་གི་མཚན་ཉིད་མི་གཙང་བ་དང༌། སྤྱིའི་མཚན་ཉིད་བདག་མེད་པར་བསྒོམ་པར་བྱེད་པའི་ལམ་མ་ཞུགས་ཀྱི་གང་ཟག་གི་རྒྱུད་ཀྱི་ཤེས་རབ་ཆོས་ཅན།

མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ། ཆོས་ཅན་ཡིན་པའི་ཕྱིར། རང་ལུགས། དམིགས་པ་ལུས་ཚོར་སེམས་ཆོས་བཞི་པོ་གང་རུང་ལ་དམིགས་ནས་རྣམ་པ་རང་སྤྱིའི་མཚན་ཉིད་ཀྱི་སྒོ་ནས་བཏགས་ཏེ། ཡོངས་སུ་དཔྱོད་པར་བྱེད་པའི་ལམ་ཞུགས་སྐྱེས་བུའི་རྒྱུད་ཀྱི་དྲན་པ་ཤེས་རབ་མཚུངས་ལྡན་དང་བཅས་པ། དབྱེ་ན། ལུས་དྲན་པ་ཉེར་བཞག་ལ་སོགས་པ་བཞི། དེ་ཡང་ཕྱིན་ཅི་ལོག་བཞི་འཇོམས་པའི་གཉེན་པོ་རྣམ་པ་བཞི་བཞག་སྟེ། ལུས་ལ་བདག་གི་རྟེན། ཚོར་བ་ལ་བདག་གི་ལོངས་སྤྱོད། སེམས་ལ་བདག་གི་ངོ་བོ། ཆོས་ལ་བདག་གི་ཁྱད་ཆོས་སུ་སྒྲོ་འདོགས་པའི་ཕྱིན་ཅི་ལོག་བཞི་འཇོམས་པར་བཤད་པའི་ཕྱིར། གསུམ་པ་ནི། དྲན་པའི་སྟོབས་ ༼༢༧༦༽ ཀྱིས་ཤེས་རབ་ཉེ་བར་འཇོག་པས་ན་དྲན་པ་ཉེར་བཞག་ཅེས་བྱའོ། །བཞི་པ། ཚོགས་ལམ་ནས་སངས་རྒྱས་སའི་བར་དུའོ། །གསུམ་པ་ནི། དྲན་པ་ཉེར་བཞག་གི་གཙོ་བོ་ཤེས་རབ་སྟེ། དྲན་པ་ཉེར་བཞག་ཤེས་རབ་སྟེ། །བརྩོན་འགྲུས་ཡང་དག་འཇོག་ཅེས་བྱ། །རྫུ་འཕྲུལ་རྐང་པ་ཏིང་འཛིན་ཏོ། །གཙོ་བོ་སྨྲོས་པོ་དེ་དག་ནི། །སྦྱོར་བྱུང་ཡོན་ཏན་ཀུན་ཀྱང་ཡིན། །ཞེས་སོ། །དེས་ན་ཤེས་རབ་དང་མཚུངས་ལྡན་གྱི་སེམས་སེམས་བྱུང་རྣམས་ནི་གྲོགས་སོ། །བཞི་པ་ལ། ཐེག་དམན་གྱི་སྒོམ་ཚུལ། ཐེག་ཆེན་གྱི་སྒོམ་ཚུལ། བསྒོམ་པའི་དགོས་པ་དང་གསུམ། དང་པོ་ནི། ལུས་རང་གི་མཚན་ཉིད་མི་གཙང་བ། ཚོར་བ་རང་གི་མཚན་ཉིད་སྡུག་བསྔལ་བ། སེམས་རང་གི་མཚན་ཉིད་མི་རྟག་པ། ཆོས་རང་གི་མཚན་ཉིད་ཀུན་ནས་ཉོན་མོངས་པ་དང་རྣམ་པར་བྱང་བའི་ཆོས་ཅན། སྤྱིའི་མཚན་ཉིད་རྣམ་པ་ཐམས་ཅད་ཀྱང་གང་ཟག་གི་བདག་མེད་པར་རོ། །གཉིས་པ་ནི། ལུས་སྣང་ལ་རང་བཞིན་མེད་པ་སྒྱུ་མ་ 

༼༢༧༧༽ ལྟ་བུ། ཚོར་བ་སྣང་ཡང་སྣང་བ་ལྟར་མ་གྲུབ་པ་རྨི་ལམ་ལྟ་བུ། སེམས་རང་བཞིན་གྱི་འོད་གསལ་བ་ནམ་མཁའ་ལྟ་བུ། ཆགས་སོགས་དྲི་མའི་ཆོས་གློ་བུར་བ་སྤྲིན་ལྟ་བུ། གཉེན་པོ་རྣམ་བྱང་གི་ཆོས་རང་བཞིན་གྱིས་མེད་པར་ཤེས་ཏེ་བསྒོམ། གསུམ་པ་ནི། བདེན་བཞི་རྟོགས་པ་ལ་འཇུག་པའི་ཆེད་དུའོ། །ཇི་ལྟར་འཇུག་ན། ལུས་དྲན་པ་ཉེར་བཞག་བསྒོམ་པས་སྡུག་བསྔལ་བདེན་པ་རྟོགས་པར་འགྱུར་ཏེ། གནས་ངན་ལེན་གྱི་ལུས་སྡུག་བསྔལ་གསུམ་གྱི་རང་བཞིན་ཅན་དུ་རྟོགས་ནུས་པའི་ཕྱིར། ཚོར་བ་དྲན་པ་ཉེར་བཞག་བསྒོམས་པས་ཀུན་འབྱུང་གི་བདེན་པ་རྟོགས་པར་འགྱུར་ཏེ། ཀུན་འབྱུང་གི་གཙོ་བོ་སྲེད་པ། ཚོར་བ་གསུམ་གྱི་རྒྱུ་ཅན་དུ་རྟོགས་ནུས་པའི་ཕྱིར། སེམས་དྲན་པ་ཉེར་བཞག་བསྒོམ་པས་འགོག་པའི་བདེན་པ་ལ་འཇུག་པར་འགྱུར་ཏེ། སེམས་སྐད་ཅིག་གིས་འཇིག་པའི་བདག་མེད་པར་རྟོགས་ནས་ཞི་བ་མྱང་འདས་ལ་དོན་གཉེར་གྱིས་འཇུག་པའི་ཕྱིར། ཆོས་དྲན་པ་ཉེར་བཞག་བསྒོམ་ ༼༢༧༨༽ པས་ལམ་བདེན་རྟོགས་པས་འཇུག་པར་འགྱུར་ཏེ། ཀུན་བྱང་གི་ཆོས་རྣམས་ལ་མ་རྨོངས་པའི་ལམ་མངོན་དུ་བྱེད་པའི་ཕྱིར་ཏེ། དབུས་མཐའ་ལས། གནས་ངན་ལེན་ཕྱིར་སྲེད་རྒྱུའི་ཕྱིར། །གཞིའི་ཕྱིར་དང་མ་རྨོངས་ཕྱིར། །བདེན་པ་བཞི་ལ་འཇུག་བྱ་བས། །དྲན་པ་ཉེར་བར་བཞག་པར་བསྒོམ། །ཞེས་སོ། །ལྔ་པ་ནི། ལུས་ལ་གཙང་བ། ཚོར་བ་ལ་བདེ་བ། སེམས་ལ་རྟག་པ། ཆོས་ལ་བདག་ཏུ་འཛིན་པའི་ཕྱིན་ཅི་ལོག་བཞི་སྤངས་ནས། ཟག་མེད་ཀྱི་ལུས་ཚོར་སེམས་ཆོས་བཞི་ཐོབ་པར་འགྱུར་རོ། །གཉིས་པ་ནི། ཚོགས་ལམ་ཆུང་ངུ་ལ་གནས་པའི་བྱང་སེམས་ཀྱི་རྒྱུད་ཀྱི་དྲན་པ་ཉེར་བཞག་བཞི་ཆོས་ཅན། དངོས་པོ་ལ་ཡོངས་སུ་རྟོག་པའི་ལམ་ཡིན་ཏེ། དམིགས་པ་ལུས་ཚོར་སེམས་ཆོས་བཞི་པོ་གང་རུང་ལ་དམིགས་ནས། རྣམ་པ་རང་སྤྱིའི་མཚན་ཉིད་ཀྱི་སྒོ་ནས་བཏགས་ཏེ། ཡོངས་སུ་དཔྱོད་པར་བྱེད་པའི་དྲན་པ་ཤེས་རབ་མཚུངས་ལྡན་དང་བཅས་པ་གང་ཞིག ཚོགས་ལམ་ཆུང་ངུས་བསྡུས་པའི་མངོན་རྟོགས་

༼༢༧༩༽ ཡིན་པའི་ཕྱིར། གཉིས་པ་ནི། དེའི་འོག་ཏུ་ཞུགས་པ་ལ། །ཞེས་སྐབས་སུ། གཉིས་ཀྱི་དང་པོ། ཡང་དག་སྤོང་བ་ལ། སྔ་མ་ལྟར་ལྔ་ལས། དང་པོ་ནི། དགེ་བ་སྐྱེས་མ་སྐྱེས་གཉིས། མི་དགེ་བ་སྐྱེས་མ་སྐྱེས་གཉིས་ཏེ་བཞིའོ། །གཉིས་པ་ལ་བཞི་ལས། མཚན་ཉིད་ནི། དགེ་སྡིག་ལ་བླང་དོར་ཚུལ་བཞིན་དུ་བྱེད་ནུས་ཀྱི་བརྩོན་འགྲུས་མཚུངས་ལྡན་དང་བཅས་པ་གང་ཞིག ཐེག་པ་རང་ལུགས་ཀྱི་ཚོགས་ལམ་འབྲིང་པོ་ཡན་ཆད་ཀྱིས་བསྡུས་པ། དབྱེ་ན། དགེ་བ་སྐྱེས་པ་སྤེལ་བའི། དགེ་བ་མ་སྐྱེས་པ་བསྐྱེད་པའི། མི་དགེ་བ་སྐྱེས་པ་སྤོང་བའི། མི་དགེ་བ་མ་སྐྱེས་པ་མི་སྐྱེད་པའི་ཡང་དག་སྤོང་བ་དང་བཞི། ས་མཚམས། ཚོགས་ལམ་འབྲིང་པོ་ནས་སངས་རྒྱས་སའི་བར་དུའོ། །བཞི་པ་སྒྲ་བཤད་པ་ནི། དགེ་བ་འཕེལ་ཞིང་མི་དགེ་བ་ཡང་དག་པར་སྤོང་བའི་དོན་གྱིས་ན་ཡང་དག་སྤོང་བ་ཞེས་བྱའོ། །གསུམ་པ་གྲོགས་ནི། བརྩོན་འགྲུས་དང་མཚུངས་པར་ལྡན་པའི་ ༼༢༨༠༽ སེམས་སེམས་བྱུང་རྣམས་སོ། །བསྒོམ་ཚུལ་ནི། དགེ་སྡིག་ལ་བླང་དོར་ཚུལ་བཞིན་དུ་བྱེད་པའི་ཕྱིར་དུ་འདུན་པ་སྐྱེད། འབད། བརྩོན་འགྲུས་བརྩོམ། སེམས་རབ་ཏུ་འཛིན། སེམས་རབ་ཏུ་འཇོག་པའི་ཚུལ་གྱིས་སོ། །འདི་དག་གི་དོན་ནི། དང་པོར་དོན་གཉེར་གྱི་འདུན་པ་ལ་བརྟེན་ནས་འབད་པར་བྱེད། དེའི་ངོ་བོ་ནི་བརྩོན་འགྲུས་སོ། །བརྩོན་འགྲུས་གང་ལ་རྩོམ་ན། སེམས་རབ་ཏུ་འཛིན་པའི་ལྷག་མཐོང་དང༌། སེམས་རབ་ཏུ་འཇོག་པའི་ཞི་གནས། ཟུང་དུ་འཇུག་པའི་ཚུལ་དུའོ། །ལྔ་པ་འབྲས་བུ་ནི། མི་མཐུན་ཕྱོགས་ཉམས་པ་དང༌། གཉེན་པོ་འཕེལ་བ་སྟེ། སྤངས་རྟོགས་མཐར་ཐུག་ཐོབ་པ་ཡིན་ནོ། །གཉིས་པ་ནི། ཚོགས་ལམ་འབྲིང་པོ་ལ་གནས་པའི་བྱང་སེམས་ཀྱི་རྒྱུད་ཀྱི་ཡང་དག་སྤོང་བ་བཞི་ཆོས་ཅན། རྩོལ་བ་ལས་བྱུང་བའི་ལམ་ཡིན་ཏེ། དགེ་སྡིག་ལ་བླང་དོར་ཚུལ་བཞིན་དུ་བྱེད་པའི་བརྩོན་འགྲུས་མཚུངས་ལྡན་དང་བཅས་པ། གང་ཞིག ཚོགས་ལམ་ ༼༢༨༡༽ འབྲིང་པོས་བསྡུས་པའི་མངོན་རྟོགས་ཡིན་པའི་ཕྱིར།

གསུམ་པ་ནི། བརྩོན་འགྲུས་དང་ལྡན་པ་ནི། །ཞེས་སྐབས་སུ། གཉིས་ཀྱི་དང་པོ། རྫུ་འཕྲུལ་རྐང་པ་ལ། སྔར་ལྟར་ལྔ་ལས། སྤྱན་དང་མངོན་ཤེས་ལ་སོགས་པའི་ཡོན་ཏན་ཁྱད་པར་ཅན་ནོ། །གཉིས་པ་ལ་བཞི་ལས། མཚན་ཉིད་ནི། ཉེས་པ་ལྔའི་གཉེན་པོར་སྤོང་བའི་འདུ་བྱེད་བརྒྱད་བསྟན་པ་ལས་བྱུང་བའི་སེམས་གནས་པ་ལས་རུང་དུ་བྱེད་པའི་ཏིང་ངེ་འཛིན་མཚུངས་ལྡན་དང་བཅས་པ་གང་ཞིག ཐེག་པ་རང་ལུགས་ཀྱི་ཚོགས་ལམ་ཆེན་པོ་ཡན་ཆད་ཀྱིས་བསྡུས་པ། དབྱེ་ན། འདུན་པའི། བརྩོན་འགྲུས་ཀྱི། སེམས་ཀྱི། སྤྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་དང་བཞི། མཚན་ཉིད་རིམ་བཞིན། དབྱེ་གཞི་གང་ཞིག གུས་སྦྱོར་གྱི་བརྩོན་འགྲུས་ལ་བརྟེན་ནས། རྟགས་སྦྱོར་གྱི་བརྩོན་འགྲུས་ལ་བརྟེན་ནས། སྐྱེ་བ་སྔ་མར་ཏིང་ངེ་འཛིན་རྒྱ་ཆེན་པོ་སྔོན་དུ་སོང་ ༼༢༨༢༽ བ་ལ་བརྟེན་ནས། ཚེ་འདིར་ཏིང་ངེ་འཛིན་ལ་སྦྱོར་བའི་ཤེས་རབ་ལ་བརྟེན་ནས། སེམས་གནས་པ་ལས་རུང་དུ་བྱེད་པའི་ཏིང་ངེ་འཛིན་མཚུངས་ལྡན་དང་བཅས་པ། གསུམ་པ་ནི། ཚོགས་ལམ་ཆེན་པོ་ནས་སངས་རྒྱས་སའི་བར་དུའོ། །བཞི་པ་ནི། རྫུ་འཕྲུལ་གྱི་རྒྱུ་ཡིན་པས་ན་རྫུ་འཕྲུལ་གྱི་རྐང་པ་ཞེས་བྱའོ། །གསུམ་པ་ནི། ཏིང་ངེ་འཛིན་དང་མཚུངས་པར་ལྡན་པའི་སེམས་སེམས་བྱུང་རྣམས་སོ། །བཞི་པ་ནི། ཉེས་པ་ལྔའི་གཉེན་པོར་སྤོང་བའི་འདུ་བྱེད་བརྒྱད་དང་ལྡན་པའི་ཚུལ་དུ་བསྒོམ། ཉེས་པ་ལྔ་ནི། ཏིང་ངེ་འཛིན་བསྒོམ་པ་ལ་མི་སྤྲོ་བའི་ལེ་ལོ། དེ་བསྒོམ་པའི་གདམས་ངག་བརྗེད་པ་བྱིང་རྒོད། ཉེས་པ་བྱུང་བའི་དུས་སུ། གཉེན་པོ་མངོན་དུ་མི་བྱེད་ལ། མ་བྱུང་བའི་དུས་སུ་བྱེད་པ་སྟེ། དབུས་མཐར། ལེ་ལོ་དང་ནི་གདམས་ངག་རྣམས། །བརྗེད་དང་བྱིང་དང་རྒོད་པ་དང༌། །འདུ་མི་བྱེད་དང་འདུ་བྱེད་དེ། །འདི་དག་ཉེས་པ་ལྔར་འདོད་དོ། །ཞེས་སོ། །སྤོང་བའི་འདུ་བྱེད་བརྒྱད་ནི། འདུན་རྩོལ་དད་པ་ ༼༢༨༣༽ ཤིན་ཏུ་སྦྱངས། །དྲན་ཤེས་སེམས་པ་བཏང་སྙོམས་སོ། །ཞེས་པ་ལྟར་རོ། །དེ་ཡང༌།

འདུན་པ། རྩོལ་བ། དད་པ། ཤིན་སྦྱངས་ནི། ལེ་ལོའི་གཉེན་པོ་སྟེ། དད་པ་ལ་བརྟེན་ནས་དོན་གཉེར་གྱི་འདུན་པ། དེ་ལ་བརྟེན་ནས་ལེ་ལོ་དངོས་སུ་སྤོང་བའི་རྩོལ་བ། དེ་ལ་བརྟེན་ནས་ཤིན་སྦྱངས་ཀྱི་བདེ་བ་ཐོབ་པའི་ཕྱིར། དྲན་པ། ཤེས་བཞིན། སེམས་པ། བཏང་སྙོམས་བཞི་ནི། གདམས་ངག་བརྗེད་པ་ལ་སོགས་པའི་གཉེན་པོ་ཡིན་ཏེ། རིམ་བཞིན། དེ་དེའི་འཇོམས་བྱེད་ཡིན་པའི་ཕྱིར། ལྔ་པ་ནི། སྤྱན་མངོན་ཤེས། དབང་བཅུ་ལ་སོགས་པའི་ཡོན་ཏན་ཁྱད་པར་ཅན་ཐོབ་སྟེ། རྒྱན་ལས། གནས་པས་རྣམ་པར་བརྩེ་བ་དང༌། །སྨོན་ལམ་དང་ནི་དབང་དག་དང༌། །ཆོས་ཐོབ་པ་ནི་སྒྲུབ་པའི་ཕྱིར། །ཞེས་སོ། །གཉིས་པ་ནི་ཚོགས་ལམ་ཆེན་པོ་ལ་གནས་པའི་བྱང་སེམས་ཀྱི་རྒྱུད་ཀྱི་རྫུ་འཕྲུལ་གྱི་རྐང་པ་བཞི་ཆོས་ཅན། ཏིང་ངེ་འཛིན་ཡོངས་སུ་སྦྱོང་བའི་ལམ་ཡིན་ཏེ། ཉེས་པ་ལྔའི་ ༼༢༨༤༽ གཉེན་པོར་སྤོང་བའི་འདུ་བྱེད་བརྒྱད་བསྟན་པ་ལས་བྱུང་བའི་སེམས་གནས་པ་ལས་རུང་དུ་བྱེད་པའི་ཏིང་ངེ་འཛིན་མཚུངས་ལྡན་དང་བཅས་པ་གང་ཞིག ཚོགས་ལམ་ཆེན་པོས་བསྡུས་པའི་མངོན་རྟོགས་ཡིན་པའི་ཕྱིར། བཞི་པ་ནི། སེམས་ཡོངས་སུ་སྦྱང་བར་བྱས་པ་ལ། ཞེས་སྐབས་སུ། གཉིས་ཀྱི་དང་པོ། རྣམ་བྱང་གི་དབང་པོ་ལྔ་ལས། དང་པོ་སྤྱིའི་དམིགས་པ་ནི། འཕགས་པའི་བདེན་པ་བཞི། སོ་སོའི་དེ་ནི། བླ་ན་མེད་པའི་བྱང་ཆུབ་དད་པའི། ཕ་རོལ་ཏུ་ཕྱིན་པ་བརྩོན་འགྲུས་ཀྱི། ཐེག་ཆེན་གྱི་སྡེ་སྣོད་ཐོས་པ་དྲན་པའི། ཞི་གནས་ཏིང་ངེ་འཛིན་གྱི། ལྷག་མཐོང་ཤེས་རབ་ཀྱི་དམིགས་པ་ཡིན་ཏེ། རྒྱན་ལས། བྱང་ཆུབ་སྤྱོད་དང་ཐོས་མཆོག་དང༌། །ཞི་གནས་ལྷག་མཐོང་དད་སོགས་ཀྱིས། །བཞི་ཡིན་པར་ནི་ཤེས་བྱ་སྟེ། །དོན་གྲུབ་བྱེད་པའི་སྐབས་ཀྱིས་སོ། །ཞེས་སོ། །གཉིས་པ་ལ་བཞི་ལས། དང་པོའི་མཚན་ཉིད་ནི། རྣམ་བྱང་ཁྱད་པར་ཅན་ལ་དབང་བྱེད་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་གང་ ༼༢༨༥༽ ཞིག ཐེག་པ་རང་ལུགས་ཀྱི་དྲོད་ཡན་ཆད་ཀྱི་བསྡུས་པ། དབྱེ་ན།

དད་སོགས་དབང་པོ་ལྔ། མཚན་ཉིད་རིམ་བཞིན། རྣམ་བྱང་གི་དབང་པོ་གང་ཞིག ལས་འབྲས་ལ་ཡིད་ཆེས་པའི་དད་པ་མཚུངས་ལྡན་དང་བཅས་པ། དེ་གང་ཞིག དགེ་བ་ལ་སྤྲོ་བའི་བརྩོན་འགྲུས། དགེ་བའི་དམིགས་རྣམ་མི་བརྗེད་པའི་དྲན་པ། སེམས་རྩེ་གཅིག་ཏུ་གནས་པའི་ཏིང་ངེ་འཛིན། ཆོས་རབ་ཏུ་རྣམ་འབྱེད་ཀྱི་ཤེས་རབ་མཚུངས་ལྡན་དང་བཅས་པའོ། །གསུམ་པ་ནི། དྲོད་ནས་སངས་རྒྱས་སའི་བར་དུའོ། །བཞི་པ་ནི། རྣམ་པར་བྱང་བའི་ཡོན་ཏན་ལ་བདག་པོར་གྱུར་པས་ན་རྣམ་བྱང་གི་དབང་པོ་ཞེས་བྱའོ། །གསུམ་པ་ནི། དད་སོགས་དང་མཚུངས་པར་ལྡན་པའི་སེམས་སེམས་བྱུང་ངོ༌། །བཞི་པ་ནི། དད་པས་བདེན་བཞི་ལ་དམིགས་ནས་ཡིད་ཆེས་པའི། བརྩོན་འགྲུས་ཀྱིས་དེ་ལ་དམིགས་ནས་སྤྲོ་བའི། དྲན་པས་དེ་ལ་དམིགས་ནས་དམིགས་རྣམ་མི་བརྗེད་པའི། ཏིང་ངེ་འཛིན་གྱིས་དེ་ལ་དམིགས་ནས་སེམས་རྩེ་གཅིག་ཏུ་གནས་པའི། ཤེས་ ༼༢༨༦༽ རབ་ཀྱིས་དེ་ལ་དམིགས་ནས་རྣམ་པར་འབྱེད་པའི་ཚུལ་གྱིས་བསྒོམ་མོ། །གཉིས་པ་ནི། དྲོད་ལ་གནས་པའི་བྱང་སེམས་ཀྱི་རྒྱུད་ཀྱི་དད་སོགས་དབང་པོ་ལྔ་ཆོས་ཅན། མངོན་པར་རྟོགས་པར་སྦྱོར་བའི་ལམ་ཡིན་ཏེ། རྣམ་བྱང་ཁྱད་པར་ཅན་ལ་དབང་བྱེད་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་གང་ཞིག དྲོད་རྩེ་གང་རུང་གི་བསྡུས་པའི་མངོན་རྟོགས་ཡིན་པའི་ཕྱིར། ལྔ་པ་ནི། གཉེན་པོ་རྣམ་བྱང་གི་ཆོས་གོང་ནས་གོང་དུ་འཕེལ་བར་འགྱུར་བའོ། །སྔར་བཤད་པ་དེ་དག་གིས་སྟོབས་ལྔའི་སྤྱི་དོན་ཡང་མཚོན་པར་བྱ་སྟེ། དྲོད་རྩེའི་གནས་སྐབས་ཀྱི་དད་སོགས་དབང་པོ་ལྔ་པོ་དེ། བཟོད་མཆོག་གི་རྟོགས་པ་ཐོབ་པའི་ཚེ། མི་མཐུན་ཕྱོགས་འཇོམས་པའི་ནུས་པ་དང་ལྡན་པའི་ཆ་ནས་སྟོབས་ལྔར་འཇོག་པའི་ཕྱིར། དྲུག་པ་ནི། དྲོ་བ་ལ་སོགས་པ་བཞི་རྟོགས་པ་ལ། །ཞེས་སྐབས་སུ། གཉིས་ཀྱི་དང་པོ། བྱང་ཆུབ་ཡན་ལག་ལ། སྔར་ལྟར་ལྔ་ལས། དང་པོ་ནི། བདེན་པ་བཞིའོ། །གཉིས་པ་ལ་བཞི་ལས། མཚན་ ༼༢༨༧༽ ཉིད་ནི། གནས་ལུགས་ཀྱི་དོན་མངོན་སུམ་དུ་རྟོགས་པའི་ཡེ་ཤེས།

གཉིས་པ་ལ། སོ་སོའི་རང་བཞིན། ཡན་ལག་ཏུ་འགྱུར་ཚུལ། དཔེ་དང་སྦྱར་བའོ། །དང་པོ། དྲན་པ། ཆོས་རབ་ཏུ་རྣམ་འབྱེད། བརྩོན་འགྲུས། དགའ་བ། ཤིན་ཏུ་སྦྱངས་པ། ཏིང་ངེ་འཛིན་བཏང་སྙོམས་ཡང་དག་བྱང་ཆུབ་ཡན་ལག་དང་བདུན། མཚན་ཉིད་རིམ་བཞིན། བྱང་ཆུབ་ཡན་ལག་གང་ཞིག དགེ་བའི་དམིགས་རྣམས་མི་བརྗེད་པའི་དྲན་པ་མཚུངས་ལྡན་དང་བཅས་པ། དེ་གང་ཞིག ཆོས་རབ་ཏུ་རྣམ་འབྱེད་ཀྱི་ཤེས་རབ། དགེ་བ་ལ་སྤྲོ་བའི་བརྩོན་འགྲུས། ལུས་སེམས་ལ་ཕན་འདོགས་པའི་དགའ་བ། ཇི་ལྟར་འདོད་པ་བཞིན་སེམས་དགེ་བ་ལ་བཀོལ་རུང་དུ་བྱེད་པའི་ཤིན་སྦྱངས། སེམས་རྩེ་གཅིག་ཏུ་གནས་པའི་ཏིང་ངེ་འཛིན། བྱིང་རྒོད་དང་བྲལ་བའི་བཏང་སྙོམས་མཚུངས་ལྡན་དང་བཅས་པའོ། །གཉིས་པ་ཆོས་རབ་ཏུ་རྣམ་འབྱེད་ནི་རང་བཞིན་གྱི་ཡན་ལག་ཡིན་ཏེ། འཕགས་རྒྱུད་ཀྱི་ཆོས་ ༼༢༨༨༽ རབ་ཏུ་རྣམ་འབྱེད་ཀྱི་ཤེས་རབ་ནི་བྱང་ཆུབ་ཀྱི་རང་བཞིན་ཡིན་པའི་ཕྱིར། དྲན་པ་གནས་ཀྱི་ཡན་ལག་ཡིན་ཏེ། ཡན་ལག་ལྷག་མ་རྣམས་ཀྱི་རྟེན་བྱེད་པའི་ཕྱིར། བརྩོན་འགྲུས་ངེས་པར་འབྱུང་བའི་ཡན་ལག་ཡིན་ཏེ། བགྲོད་བྱ་ཇི་སྲིད་པར་བགྲོད་པར་བྱེད་པའི་ཕྱིར། དགའ་བ་ཕན་ཡོན་གྱི་ཡན་ལག་སྟེ། ལུས་སེམས་ལ་ཕན་འདོགས་པར་བྱེད་པའི་ཕྱིར། ལྷག་མ་གསུམ་ཉོན་མོངས་བྱིང་རྒོད་མེད་པར་བྱེད་པའི་ཡན་ལག་སྟེ། ཤིན་སྦྱངས་བྱིང་རྒོད་མེད་པའི་གཞི་ཏིང་ངེ་འཛིན་དེ་མེད་པའི་གནས་བཏང་སྙོམས་དེ་མེད་པའི་ངོ་བོ་ཡིན་པའི་ཕྱིར། དབུས་མཐར། རང་བཞིན་ཡན་ལག་གནས་ཡན་ལག །གསུམ་པ་ངེས་འབྱུང་ཡན་ལག་སྟེ། །བཞི་པ་ཕན་ཡོན་ཡན་ལག་ཡིན། །རྣམ་གསུམ་ཉོན་མོངས་མེད་ཡན་ལག །འདི་ལ་གཞི་དང་གནས་དང་ནི། །ངོ་བོ་ཉིད་དུ་བསྟན་པ་ཡིན། །ཞེས་སོ། །གསུམ་པ་ནི། དྲན་པ་ནི་མི་མཐུན་ཕྱོགས་ལས་རྒྱལ་བར་བྱེད་པའི་འཁོར་ལོ་རིན་པོ་ཆེ་དང་ཆོས་མཚུངས་ཏེ། ཤེས་བྱ་ ༼༢༨༩༽ མ་རྟོགས་པ་རྟོགས་པར་བྱེད་པའི་ཕྱིར། ཆོས་རབ་ཏུ་རྣམ་འབྱེད་ནི་ཕྱིར་རྒོལ་འཇོམས་པའི་གླང་པོ་ཆེ་དང་མཚུངས་ཏེ།

གང་ཟག་དང་ཆོས་ཀྱི་བདག་ཏུ་འཛིན་པ་འཇོམས་པར་བྱེད་པའི་ཕྱིར། བརྩོན་འགྲུས་ནི་མྱུར་དུ་ཕྱིན་པར་བྱེད་པའི་རྟ་མཆོག་དང་མཚུངས་ཏེ། ཡོན་ཏན་ཁྱད་པར་ཅན་མྱུར་དུ་འགྲུབ་པར་བྱེད་པའི་ཕྱིར། དགའ་བ་ནི་ཡིད་ཚིམ་པར་བྱེད་པའི་ནོར་བུ་དང་མཚུངས་ཏེ། ཆོས་ཀྱི་སྣང་བས་ལུས་སེམས་ཚིམ་པར་བྱེད་པའི་ཕྱིར། ཤིན་ཏུ་སྦྱངས་པ་ནི་དགའ་བ་ཉམས་སུ་མྱོང་བར་བྱེད་པའི་བཙུན་མོ་དང་མཚུངས་ཏེ། གནས་ངན་ལེན་འཇོམས་པར་བྱེད་པའི་སྒོ་ནས་ལུས་སེམས་ལས་རུང་དུ་བྱེད་པའི་ཕྱིར། ཏིང་ངེ་འཛིན་ནི་བསམ་པའི་དོན་འབྱོར་བར་བྱེད་པའི་ཁྱིམ་བདག་དང་མཚུངས་ཏེ། སྤྱན་དང་མངོན་ཤེས་ལ་སོགས་པའི་ཡོན་ཏན་ཁྱད་པར་ཅན་འབྱོར་བར་བྱེད་པའི་ཕྱིར། བཏང་སྙོམས་ནི་དགོས་འདོད་འགྲུབ་པའི་བློན་པོ་རིན་པོ་ཆེ་དང་མཚུངས་ཏེ། མི་མཐུན་ཕྱོགས་འཇོམས་ཤིང་གཉེན་པོ་གནས་པར་བྱེད་པའི་ཕྱིར། རྒྱན་ལས། ༼༢༩༠༽ རྟག་ཏུ་རིན་ཆེན་བདུན་ལྟ་བུའི། །བྱང་ཆུབ་ཡན་ལག་རྣམས་ཀྱིས་བསྐོར། །ཞེས་སོ། །གསུམ་པ་ནི། མཐོང་ལམ་ནས་སངས་རྒྱས་སའི་བར་དུའོ། །བཞི་པ་ནི། བྱང་ཆུབ་ནི་བདག་མེད་མངོན་སུམ་དུ་རྟོགས་པའི་ཡེ་ཤེས་ཡིན་ལ། དེའི་རང་བཞིན་ཡིན་པས་ན་བྱང་ཆུབ་ཡན་ལག་ཞེས་བྱའོ། །གསུམ་པ་ནི། དྲན་པ་སོགས་དང་སེམས་སེམས་བྱུང་གི་ཆོས་རྣམས་སོ། །བཞི་པ་ནི། སྡུག་བསྔལ་གྱི་བདེན་པ་ལ་དམིགས་ནས་དབེན་པ་ཚོལ། ཀུན་འབྱུང་ལ་དམིགས་ནས་དེ་དང་བྲལ་བར་འདོད། འགོག་པ་ལ་དམིགས་ནས་དེ་མངོན་དུ་བྱ་བར་འདོད། ལམ་ལ་དམིགས་ནས་རྒྱུད་ལ་བརྟེན་པའི་ཚུལ་གྱིས་བསྒོམ་མོ། །ལྔ་པ་ནི། གནས་སྐབས་ཀྱི་འབྲས་བུ་བསྒོམ་ལམ་མྱུར་དུ་ཐོབ་པ་དང༌། མཐར་ཐུག་སངས་རྒྱས་སའི་བྱང་ཆུབ་ཡན་ལག་བདུན་མངོན་དུ་འགྱུར་བའོ། །གཉིས་པ་ནི། སྡུག་བསྔལ་ཆོས་བཟོད་ལ་གནས་པའི་བྱང་སེམས་ཀྱི་རྒྱུད་ཀྱི་བྱང་ཆུབ་ཀྱི་ཡན་ལག་བདུན་ཆོས་ཅན། བདེན་པ་མངོན་རྟོགས་ ༼༢༩༡༽ ཀྱི་ལམ་ཡིན་ཏེ། གནས་ལུགས་ཀྱི་དོན་མངོན་སུམ་དུ་རྟོགས་པའི་བདེན་པ་མངོན་རྟོགས་ཡིན་པའི་ཕྱིར།

བདུན་པ་ནི། བདེན་པ་མཐོང་བ་ཡོངས་སུ་ཤེས་པ་ལ། །ཞེས་སྐབས་སུ། གཉིས་ཀྱི་དང་པོ། འཕགས་ལམ་ཡན་ལག་ལ། སྔར་ལྟར་ལྔ་ལས། དམིགས་པ་ནི། འཕགས་པའི་བདེན་པ་བཞིའོ། །གཉིས་པ་ལ་བཞི་ལས། དང་པོ་མཚན་ཉིད་ནི། འཇིག་རྟེན་ལས་འདས་པའི་ཡེ་ཤེས། གཉིས་པ་དབྱེ་བ་ལ། སོ་སོའི་རང་བཞིན་དང༌། ཡན་ལག་ཏུ་འགྱུར་ཚུལ་ལོ། །དང་པོ་ལ། ཡང་དག་པའི་ལྟ་བ། རྟོག་པ། ངག ལས་ཀྱི་མཐའ། འཚོ་བ། རྩོལ་བ། དྲན་པ། ཏིང་ངེ་འཛིན་འཕགས་པའི་ཡན་ལག་དང་བརྒྱད། མཚན་ཉིད་རིམ་བཞིན། འཕགས་ལམ་ཡན་ལག་གང་ཞིག་ཆོས་རབ་ཏུ་རྣམ་འབྱེད་ཀྱི་ཤེས་རབ་མཚུངས་ལྡན་དང་བཅས་པ། དེ་གང་ཞིག ལྟ་བས་རྟོགས་པའི་དོན་གཞན་ལ་སྟོན་པའི་ངག་གི རྒྱུའི་ཀུན་སློང་དུ་གྱུར་པའི་ ༼༢༩༢༽ ཤེས་རབ། དེའི་དུས་ཀྱི་ཀུན་སློང་དུ་གྱུར་པའི་ཤེས་རབ། རང་རྒྱུད་ལྡན་གྱི་གང་ཟག་ཚུལ་ཁྲིམས་རྣམ་དག་ཏུ་ཡིད་ཆེས་པར་བྱེད་པའི་སེམས་དཔའ། རང་རྒྱུད་ལྡན་གྱི་གང་ཟག་འཚོ་བ་རྣམ་དག་ཏུ། དགེ་བ་ལ་སྤྲོ་བའི་བརྩོན་འགྲུས། དམིགས་པ་མ་བརྗེད་པའི་དྲན་པ། སེམས་རྩེ་གཅིག་ཏུ་གནས་པའི་ཏིང་ངེ་འཛིན་མཚུངས་ལྡན་དང་བཅས་པའོ། །གཉིས་པ་ནི། ཡང་དག་པའི་ལྟ་བ་ནི་ཡོངས་སུ་གཅོད་པར་བྱེད་པའི་ཡན་ལག་སྟེ། མཚན་འཛིན་གྱི་རྣམ་རྟོག་འཇོམས་པར་བྱེད་པའི་ཕྱིར། ཡང་དག་པའི་རྟོག་པ་ནི། གཞན་ལ་གོ་བར་བྱེད་པའི་ཡན་ལག་སྟེ། ལྟ་བས་རྟོགས་པའི་དོན་གཞན་ལ་སྟོན་པའི་ངག་གི་ཀུན་སློང་བྱེད་པའི་ཕྱིར། ཡང་དག་པའི་ངག ལས་མཐའ། འཚོ་བ་གསུམ་ནི། གཞན་ཡིད་ཆེས་པའི་ཡན་ལག་སྟེ། རང་རྒྱུད་ལྡན་གྱི་གང་ཟག ལྟ་བ། ཚུལ་ཁྲིམས། འཚོ་བ་རྣམ་དག་ཏུ་ཡིད་ཆེས་པར་བྱེད་པའི་ཕྱིར། ཡང་དག་པའི་རྩོལ་བ། དྲན་པ། ཏིང་ངེ་འཛིན་ 

༼༢༩༣༽ ཉོན་མོངས་པ་མེད་པའི་ཡན་ལག་ཡིན་ཏེ། རྩ་བའི་ཉོན་མོངས་པ། ཉེ་བའི་ཉོན་མོངས་པ། སྙོམས་འཇུག་གི་སྒྲིབ་པ་འཇོམས་པར་བྱེད་པའི་ཕྱིར། དབུས་མཐར། ཡོངས་སུ་གཅོད་དང་གོ་བྱེད་དང༌། །རྣམ་གསུམ་གཞན་ཡིད་ཆེས་པར་བྱེད། །མི་མཐུན་ཕྱོགས་ཀྱི་གཉེན་པོར་ནི། །ལམ་གྱི་ཡན་ལག་དེ་བརྒྱད་དོ། །ལྟ་དང་ཚུལ་ཁྲིམས་ཡོ་བྱད་བསྙུངས། །གཞན་ལ་རྣམ་པར་རིག་བྱེད་འདོད། །ཉོན་མོངས་ཉེ་བའི་ཉོན་མོངས་དབང༌། །མི་མཐུན་ཕྱོགས་ཀྱི་གཉེན་པོའོ། །ཞེས་སོ། །གསུམ་པ་ས་མཚམས་ནི། མཐོང་ལམ་ནས་སངས་རྒྱས་སའི་བར་དུའོ། །སྒྲ་བཤད་ནི། འཕགས་ལམ་གྱི་རང་བཞིན་ཡིན་པས་ན་འཕགས་ལམ་ཡན་ལག་ཅེས་བྱའོ། །གསུམ་པ་གྲོགས་ནི། ལྟ་བ་ལ་སོགས་པ་དང་མཚུངས་ལྡན་གྱི་སེམས་སེམས་བྱུང་རྣམས་སོ། །བཞི་པ་སྒོམ་ཚུལ་ནི། སྡུག་བསྔལ་གྱི་བདེན་པ་ལ་དམིགས་ནས་ཞེས་སོགས་སྔར་བཤད་པ་ལྟར་རོ། །གཉིས་པ་འབྲས་བུ་ནི། ༼༢༩༤༽ སྒོམ་སྤངས་སྤངས་པའི་སྤངས་རྟོགས་མཐར་ཐུག་ཐོབ་པར་འགྱུར་རོ། །གཉིས་པ་ནི། ས་གཉིས་པ་ལ་གནས་པའི་བྱང་སེམས་ཀྱི་རྒྱུད་ཀྱི་འཕགས་ལམ་ཡན་ལག་བརྒྱད་ཆོས་ཅན། རྣམ་དག་ངེས་འབྱིན་གྱི་ལམ་ཡིན་ཏེ། འཇིག་རྟེན་ལས་འདས་པའི་ཡེ་ཤེས་གང་ཞིག རྗེས་ལ་མངོན་རྟོགས་ཀྱི་བསྡུས་པའི་ལམ་ཡིན་པའི་ཕྱིར། གཉིས་པ་ལ། གཉེན་པོའི་ལམ། སྤྲུལ་པའི་ལམ། འཇིག་རྟེན་ལས་འདས་པའི་ལམ་མོ། །དང་པོ་ནི། ལམ་ཤེས་པ་ཉིད་ལ། ཞེས་སྐབས་སུ། གཉིས་ཀྱི་དང་པོ། འདི་བསྟན་གཉེན་པོའི་ལམ་ལ། མཚན་ཉིད། དབྱེ་བ། ཁྱད་ཆོས་དང་གསུམ། དང་པོ་ནི། བདག་མེད་མངོན་སུམ་དུ་རྟོགས་པའི་སྟོབས་ཀྱིས་བདག་འཛིན་ས་བོན་དང་བཅས་པ་འཇོམས་པའི་ནུས་པ་དང་ལྡན་པའི་ཡེ་ཤེས། གཉིས་པ་ལ། རྣམ་པར་ཐར་པའི་སྒོ་སྟོང་པ་ཉིད་ཀྱི། མཚན་མ་མེད་པའི། སྨོན་པ་མེད་པའི་ཏིང་ངེ་འཛིན་དང་གསུམ། དང་པོའི་མཚན་ཉིད། སྡུག་བསྔལ་བདེན་པའི་རྣམ་པ་སྟོང་ ༼༢༩༥༽ བདག་མེད་མངོན་སུམ་དུ་རྟོགས་པའི་ཏིང་ངེ་འཛིན་མཚུངས་དང་ལྡན་བཅས་པ།

གཉིས་པའི་མཚན་ཉིད། འགོག་ལམ་གྱི་རྣམ་པ་བརྒྱད་མངོན་སུམ་དུ་རྟོགས་པའི་སྟོབས་ཀྱིས་ཐར་པའི་ཕན་ཡོན་མཐོང་ནས་ཐར་པ་ལ་དགའ་བའི་རྣམ་པ་ཅན་གྱི་ཏིང་ངེ་འཛིན་མཚུངས་ལྡན་དང་བཅས་པ་གསུམ་པའི་མཚན་ཉིད། སྡུག་ཀུན་གྱི་རྣམ་པ་དྲུག་མངོན་སུམ་དུ་རྟོགས་པའི་སྟོབས་ཀྱིས་འཁོར་བའི་ཉེས་དམིགས་མཐོང་ནས་འཁོར་བ་ལ་རྒྱབ་ཀྱིས་ཕྱོགས་པར་བྱེད་པའི་ཏིང་ངེ་འཛིན་མཚུངས་ལྡན་དང་བཅས་པ། རྒྱན་ལས། དེ་ནི་གཟུང་འཛིན་ངོ་བོའི་ཕྱིར། །རྣམ་པ་གསུམ་དུ་ཤེས་པར་བྱ། །རྣམ་པ་མི་རྟོག་རྒྱབ་ཀྱིས་ཕྱོགས། །རྟག་ཏུ་དགའ་དང་ལྡན་པའོ། །ཅེས་སོ། །དབྱེ་ན། རེ་རེ་ལ་ཡང༌། གང་ཟག་གི་བདག་མེད་ཙམ་རྟོགས་པ་དང༌། ཆོས་ཀྱི་བདག་མེད་རྟོགས་པ་གཉིས་གཉིས་སོ། །གསུམ་པ་ལ། དམིགས་པ། རྣམ་པ། གྲངས་ངེས། ས་མཚམས་དང་བཞི། ཆོས་ཀྱི་སྡོམ་བཞིའི་ནང་ ༼༢༩༦༽ ནས་ཆོས་ཐམས་ཅད་བདག་མེད་པ་ནི་དང་པོའི་དམིགས་པ། མྱ་ངན་ལས་འདས་པ་ཞི་བ་གཉིས་པའི་དམིགས་པ། འདུས་བྱས་མི་རྟག་པ་དང་ཟག་བཅས་སྡུག་བསྔལ་བ་གསུམ་པའི་དམིགས་པ་ཡིན་ཏེ། རྒྱན་ལས། སེམས་ཅན་རྣམས་ལ་ཕན་བཞེད་པས། །ཏིང་ངེ་འཛིན་གྱི་རྒྱུ་ཉིད་དུ། །ཆོས་ཀྱི་སྡོམ་ནི་རྣམ་པ་བཞི། །བྱང་ཆུབ་སེམས་དཔའ་རྣམས་ལ་བཤད། །ཅེས་སོ། །གཉིས་པ་ནི། བདེན་བཞི་མི་རྟག་ལ་སོགས་བཅུ་དྲུག་གི་ནང་ནས་རྣམ་ཐར་དང་པོ་སྟོང་བདག་མེད་རྟོགས་པའི་རྣམ་པ་ཅན། གཉིས་པ་འགོག་ལམ་གྱི་རྣམ་པ་བརྒྱད་རྟོགས་པའི་རྣམ་པ་ཅན། གསུམ་པ་སྡུག་བསྔལ་བདེན་པའི་མི་རྟག་སྡུག་བསྔལ་ཀུན་འབྱུང་བདེན་པའི་བཞི་སྟེ། དྲུག་རྟོགས་པའི་རྣམ་པ་ཅན་ཡིན་ཏེ། ཀུན་བཏུས་སུ། སྟོང་པ་ཉིད་ཀྱི་རྣམ་པ་དུ་ཞེ་ན། གཉིས་སོ། །སྨོན་པ་མེད་པའི་རྣམ་པ་དུ་ཞེ་ན། དྲུག་གོ །མཚན་མ་མེད་པའི་རྣམ་པ་དུ་ཞེ་ན། བརྒྱད་དོ། །ཞེས་དང༌། འདིར་ཡང་ ༼༢༩༧༽ སྟོང་པ་དང༌། བདག་མེད་པའི་རྣམ་པའི་ངོ་བོ་ཉིད་ནི་རྣམ་པར་ཐར་པའི་སྒོ་དང་པོའོ། །འགོག་པ་དང༌། ལམ་གྱི་བདེན་པའི་རྣམ་པའི་ངོ་བོ་ཉིད་ནི་གཉིས་པའོ། །མི་རྟག་པ་དང༌།

སྡུག་བསྔལ་བ་དང༌། ཀུན་འབྱུང་བའི་བདེན་པའི་རྣམ་པའི་ངོ་བོ་ཉིད་ནི་གསུམ་པ་སྟེ། ཞེས་སོ། །གསུམ་པ་ནི། གཉེན་པོའི་ལམ་ལ་སྤང་བྱའི་སྒོ་ནས་ཏིང་ངེ་འཛིན་གསུམ་དུ་བཞག་སྟེ། བདག་འཛིན་གྱི་ངོ་བོ་འཇོམས་པའི་དབང་དུ་བྱས་ནས་དང་པོ་དེའི་རྒྱུ་ཚུལ་མིན་ཡིད་བྱེད་ཀྱི་རྣམ་རྟོག་འཇོམས་པའི་དབང་དུ་བྱས་ནས་གཉིས་པ། འབྲས་བུ་ཁམས་གསུམ་ལ་བླང་བྱར་སྨོན་པ་འཇོམས་པའི་དབང་དུ་བྱས་ནས་གསུམ་པ་བཞག་པའི་ཕྱིར། འདིར་ལྟ་བས་བྱས་པའི་གཉེན་པོ་དང༌། དེའི་རྒྱུ་མཚན་གྱི་རྣམ་པར་རྟོག་པའི་གཉེན་པོ་དང༌། ཁམས་གསུམ་ལ་སྨོན་པའི་གཉེན་པོ་ཞེས་བྱ་བ་དེ་ལྟ་བུའི་ངོ་བོ་ཉིད་ལ་གོ་རིམ་བཞིན་དུ། ཞེས་སོ། །ཤེས་བྱ་ཡུལ་གྱི་དབང་དུ་བྱས་ན་ཡང་ ༼༢༩༨༽ གསུམ་དུ་བཞག་སྟེ། ཀུན་བཏགས་ཤེས་པ། མ་དག་པའི་གཞན་དབང་སྤོང་བ། དག་པ་གཉིས་ལྡན་གྱི་ཡོངས་གྲུབ་མངོན་དུ་བྱེད་པའི་ཕྱིར་དུ་དེ་གསུམ་རིམ་གྱིས་བཞག་པའི་ཕྱིར། རྒྱན་ལས། ཡོངས་སུ་ཤེས་དང་སྤང་བ་དང༌། །མངོན་སུམ་དུ་ནི་བྱ་བའི་ཕྱིར། །སྟོང་ཉིད་ལ་སོགས་ཏིང་འཛིན་རྣམས། །དོན་རྣམས་གསུམ་དུ་ཡོངས་སུ་བསྒྲགས། །ཞེས་སོ། །བཞི་པ་ནི། བསྡུ་བ་ལས། གང་དུ་སྟོང་ཉིད། མཚན་མེད། སྨོན་མེད་ཀྱི་ཤེས་པ་གསུངས་པ་ནི། ཐོས་བསམ་སྒོམ་གསུམ་གསུམ་ཀའི་རང་བཞིན་ཅན་ཡིན་ལ། ཏིང་ངེ་འཛིན་གྱི་སྒྲས་གསུངས་པ་ནི། བསྒོམ་པ་ལས་བྱུང་བའི་འཇིག་རྟེན་དང་འཇིག་རྟེན་ལས་འདས་པའི་ཤེས་པ་གཉིས་ཀ་ཡོད་ལ། རྣམ་པར་ཐར་པའི་སྒོ་སྟོང་པ་ཉིད་ཀྱི་ཏིང་ངེ་འཛིན་ནི་བསྒོམ་བྱུང་འཇིག་རྟེན་ལས་འདས་པའི་ཡེ་ཤེས་ཡིན་པར་བཤད་པས་འཕགས་པ་ཁོ་ནའི་རྒྱུད་ལ་ཡོད། གཉིས་པ་ནི། བྱང་སེམས་མཐོང་ལམ་པའི་རྒྱུད་ཀྱི་རྣམ་ ༼༢༩༩༽ ཐར་སྒོ་གསུམ་གྱི་ཏིང་ངེ་འཛིན་ཆོས་ཅན། འདིར་བསྟན་གཉེན་པོའི་ལམ་ཡིན་ཏེ། བདག་མེད་མངོན་སུམ་དུ་རྟོགས་པའི་སྟོབས་ཀྱིས་བདག་ལྟའི་རྒྱུ་ངོ་བོ་འབྲས་བུ་འཇོམས་ནུས་ཀྱི་ཡེ་ཤེས་ཡིན་པའི་ཕྱིར།

གཉིས་པ་ནི། སྤྲུལ་པའི་ལམ་ལ། ཞེས་སྐབས་སུ་གཉིས་ཀྱི་དང་པོ། སྤྲུལ་ལམ་ལ། མཚན་ཉིད། དབྱེ་བ། སོ་སོའི་རང་བཞིན། ཁྱད་ཆོས་སོ། །དང་པོ་ནི། བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་གཞན་དོན་དུ་སྤྲུལ་པ་སྣ་ཚོགས་འབྱོར་བར་བྱེད་པའི་རྣམ་ཐར། གཉིས་པ་ལ། གཟུགས་ཅན་གཟུགས་ལ་ལྟ་བའི། གཟུགས་ཅན་མ་ཡིན་པ་གཟུགས་ལ་ལྟ་བའི། ཁྱད་པར་སྡུག་པའི་རྣམ་ཐར་དང་གསུམ། གསུམ་པ་ལ། ཁ་ཅིག བདག་རྐྱེན་བསམ་གཏན་གྱི་དངོས་གཞིའི་སེམས་ལ་བསྟན་ནས་རྣལ་འབྱོར་པ་རང་ལ་གཟུགས་ཀྱི་འདུ་ཤེས་མ་བཤིག་པར་ཕྱི་རོལ་གྱི་གཟུགས་རྣམས་ལ་ ༼༣༠༠༽ མཛེས་མི་མཛེས་སྣ་ཚོགས་སུ་ལྟ་བར་བྱེད་པའི་ཏིང་ངེ་འཛིན་མཚུངས་ལྡན་དང་བཅས་པ་དང༌། བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་རྣལ་འབྱོར་པ་རང་ལ་གཟུགས་ཀྱི་འདུ་ཤེས་བཤིག་ནས་ཕྱི་རོལ་གྱི་གཟུགས་ལ་ཅེས་སོགས་སྔར་ལྟར། བདག་རྐྱེན་བསམ་གཏན་དང་པོའི་སེམས་ལ་བརྟེན་ནས་གཟུགས་ཐམས་ཅད་སྡུག་པ་རོ་གཅིག་ཏུ་ལྟ་བའི་ཏིང་ངེ་འཛིན་མཚུངས་ལྡན་དང་བཅས་པ། ཟེར། དང་པོ་ལ། བྱང་སེམས་མཐོང་ལམ་པའི་རྒྱུད་ཀྱི་གཟུགས་ཅན་གཟུགས་ལ་ལྟ་བའི་རྣམ་ཐར་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། ཕྱི་རོལ་གྱི་གཟུགས་རྣམས་ལ་མཛེས་མི་མཛེས་སྣ་ཚོགས་སུ་དམིགས་པར་ཐལ། འདོད་ན། ཕྱི་རོལ་གྱི་གཟུགས་རྣམས་མཛེས་མི་མཛེས་སྣ་ཚོགས་ཡིན་པར་ཐལ། དེར་རྣལ་འབྱོར་མངོན་སུམ་གྱི་དམིགས་པའི་ཕྱིར། གཉིས་པ་ལ། གཟུགས་ཅན་མ་ཡིན་པ་གཟུགས་ལ་ལྟ་བའི་རྣམ་ཐར་ཡིན་ན། གཟུགས་ ༼༣༠༡༽ མེད་ཀྱི་སེམས་ཐོབ་པའི་སྒོ་ནས་གཟུགས་ལ་ཆགས་བྲལ་བྱས་པས་ཁྱབ་པར་ཐལ། མཚན་ཉིད་དེ་འཐད་པའི་ཕྱིར། འདོད་མི་ནུས་སྟེ། རྣམ་ཐར་གཉིས་པ་ལ་གཟུགས་མེད་ཀྱི་སེམས་ཐོབ་པའི་སྒོ་ནས་གཟུགས་ལ་ཆགས་བྲལ་བྱས་པ་དང༌། དེ་མ་ཐོབ་ཀྱང་གཟུགས་མེད་པའི་འདུ་ཤེས་ཉེ་བར་བཞག་པ་ཙམ་གྱི་རྣམ་ཐར་གཉིས་ཡོད་པར་བཤད་པའི་ཕྱིར་ཏེ། ཀུན་བཏུས་སུ།

གཟུགས་སུ་འདུ་ཤེས་དང་བྲལ་བའམ། །གཟུགས་མེད་པའི་འདུ་ཤེས་བཞག་པས་ཀྱང་རུང་སྟེ། །ཞེས་སོ། །གསུམ་པ་ལ། སྔ་མའི་སྐྱོན་དེ་ཉིད་ཀྱིས་རིགས་བསྒྲེ། རང་ལུགས། གཟུགས་ཅན་གྱི་རྣམ་ཐར་གསུམ་གྱི་ནང་ཚན་གང་ཞིག བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་སྤྲུལ་པ་པོ་རང་ཉིད་གཞན་ངོར་སྣང་བ་དང་བཅས་པའི་སྒོ་ནས་ཕྱི་རོལ་གྱི་གཟུགས་ལ་སྣ་ཚོགས་སུ་ལྟ་བར་ནུས་པའི་རྣམ་ཐར། དང་པོའི་མཚན་ཉིད། དབྱེ་ན། ཐེག་དམན་དང༌། ཐེག་ཆེན་རྒྱུད་ལ་ ༼༣༠༢༽ ཡོད་པ་གཉིས། དེ་གང་ཞིག རྣལ་འབྱོར་པ་རང་ལ་གཟུགས་མེད་པའི་འདུ་ཤེས་ཉེ་བར་བཞག་པ་སྔོན་དུ་བཏང་ནས་བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ཏེ། ཕྱི་རོལ་གྱི་གཟུགས་རང་ལ་སྣ་ཚོགས་སུ་ལྟ་བར་ནུས་པ་ཐལ། དབྱེ་ན། གཟུགས་མེད་ཀྱི་སེམས་ཐོབ་པས་གཟུགས་ཀྱི་འདུ་ཤེས་བཤིག་ནུས་པའི་རྣམ་ཐར་དང༌། དེ་མ་ཐོབ་པས་གཟུགས་མེད་པའི་འདུ་ཤེས་ཉེ་བར་བཞག་པ་ཙམ་གྱི་རྣམ་ཐར་གཉིས། དེ་གང་ཞིག་བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་གཟུགས་ཐམས་ཅད་ཡིད་འོང་གི་རྣམ་པ་ཅན་དུ་བལྟ་ནུས་པའི་རྣམ་ཐར། དབྱེ་ན། ཐེག་དམན་དང༌། ཐེག་ཆེན་གྱི་རྒྱུད་ལ་ཡོད་པ་གཉིས། བཞི་པ་ལ། གང་ཟག་གང་གིས་བལྟ་བ། ས་གང་ལ་བརྟེན་ནས་བལྟ་བ། ཡུལ་གང་ལ་བལྟ་བ། ཚུལ་ཇི་ལྟར་བལྟ་བ། དགོས་པ་གང་གི་ཕྱིར་དུ་བལྟ་བ་དང་ལྔ། དང་པོ་ནི། སྔར་མེད་གསར་དུ་བལྟ་བ་ལ་འདོད་པའི་རྟེན་ཅན་གྱི་གང་ཟག་གཅིག་དགོས་ཏེ། གཙོ་བོ་ ༼༣༠༣༽ ལུང་གི་མཐུ་ལས་སྐྱེ་དགོས་པའི་ཕྱིར། དེ་ཡང་བསམ་གཏན་གྱི་དངོས་གཞི་ཐོབ་པའི་ལམ་མ་ཞུགས་རྣམས་ཀྱིས་སོ། །རྣམ་ཐར་གཉིས་པ་ལ་དང་པོ་ཐོབ་པ་དང༌། གསུམ་པ་ལ་གཉིས་པ་ཐོབ་པས་བལྟ་དགོས་པ་ནི་ཁྱད་པར་རོ། །གཉིས་པ་ལ། མཛོད་ལྟར་ན། རྣམ་ཐར་དང་པོ་བསམ་གཏན་དང་པོ། གཉིས་པ་བསམ་གཏན་གཉིས་པ། གསུམ་པ་བསམ་གཏན་བཞི་ལ་བརྟེན་པར་བཤད་དེ། མཛོད་ལས། རྣམ་པར་ཐར་བརྒྱད་དང་པོ་གཉིས། །མི་སྡུག་བསམ་གཏན་གཉིས་ན་ཡོད། །གསུམ་པ་མཐའ་ན་དེ་མ་ཆགས། །ཞེས་སོ། །ཀུན་བཏུས་ལྟར་ན།

གསུམ་ཀ་ཡང་བསམ་གཏན་བཞི་པའི་རབ་མཐའ་ལ་བརྟེན་པར་བཤད། ཁ་ཅིག རྣམ་ཐར་གཉིས་པ་གཟུགས་མེད་ཀྱི་སེམས་ལ་བརྟེན་ཏེ། འགྲེལ་ཆེན་ལས། གོ་རིམ་བཞིན་དུ་ནང་གཟུགས་ཅན་དང༌། གཟུགས་ཅན་མ་ཡིན་པར་བདག་ཉིད་ཀྱི་ཕྱིར་བསམ་གཏན་ནམ། གཟུགས་མེད་པའི་སྙོམས་པར་འཇུག་ ༼༣༠༤༽ པ་ལ་བརྟེན་ཏེ། ཞེས་གསུངས་པའི་ཕྱིར། ཟེར། སློབ་པའི་རྒྱུད་ཀྱི་གཟུགས་མེད་ཀྱི་དངོས་གཞིའི་སྙོམས་འཇུག་གིས་གཟུགས་འཛིན་སྟངས་ཀྱི་ཡུལ་དུ་བྱེད་པ་ཡོད་པར་ཐལ། དེས་ཕྱི་རོལ་གྱི་གཟུགས་རྣམས་ལ་མཛེས་མི་མཛེས་སྣ་ཚོགས་སུ་བལྟ་བ་ཡོད་པའི་ཕྱིར་ཏེ། དེས་རྣམ་ཐར་གཉིས་པའི་དངོས་ཀྱི་སེམས་རྟེན་བྱེད་པ་ཡོད་པའི་ཕྱིར། འགྲེལ་ཆེན་གྱི་དོན་ནི། རྣམ་ཐར་གཉིས་པའི་སྐབས་སུ་གཟུགས་མེད་ཀྱི་སེམས་ཐོབ་པའི་གང་ཟག་གི་གཟུགས་མེད་ཀྱི་སེམས་ལ་བརྟེན་ནས་གཟུགས་ཀྱི་འདུ་ཤེས་བཤིག་ནུས་པ་ཙམ་ལ་དགོངས་པའི་ཕྱིར། རང་ལུགས། སྔར་མེད་གསར་དུ་སྐྱེ་བ་བསམ་གཏན་གྱི་དངོས་གཞིའི་སེམས་ལ་བརྟེན། ཐོབ་ཟིན་མངོན་དུ་བྱེད་པ་ལ་ངེས་པ་མེད་དོ། །གསུམ་པ་ནི། ཕྱི་རོལ་གྱི་དེ་ཆེ་ཆུང༌། བཟང་ངན། མཛེས་མི་མཛེས་སྣ་ཚོགས་ལའོ། །ཆེ་བ་ནི་སྣོད་ཀྱི་འཇིག་རྟེན། ཆུང་བ་ནི། བཅུད་ཀྱི་གཟུགས། བཟང་བ་བདེ་འགྲོའི་གཟུགས། ངན་པ་ ༼༣༠༥༽ ངན་འགྲོའི་གཟུགས། མཛེས་པ་ཡིད་དུ་འོང་བ། མི་མཛེས་པ་ཡིད་དུ་མི་འོང་བའི་གཟུགས་སོ། །བཞི་པ་ནི། རྣམ་ཐར་དང་པོའི་སྐབས་སུ་བལྟ་བ་པོ་རང་ཉིད་གཟུགས་ཀྱི་སྣང་བ་དང་བཅས་པའི་སྒོ་ནས་གཟུགས་གཅིག་ཉིད་ལ་ཡང་ཆེ་ཆུང་བཟང་ངན། མཛེས་མི་མཛེས་སྣ་ཚོགས་པར་བལྟ། གཉིས་པའི་སྐབས་སུ། གཟུགས་མེད་ཀྱི་སེམས་ཐོབ་ན། དང་པོར་གཟུགས་མེད་ཀྱི་སེམས་ལ་བརྟེན་ནས་གཟུགས་ཀྱི་འདུ་ཤེས་བཤིག དེའི་རྗེས་སུ་བསམ་གཏན་གྱི་དངོས་གཞིའི་སེམས་ལ་རྟེན་ནས། གཟུགས་གཅིག་ཉིད་ལ་ཡང་སྣ་ཚོགས་སུ་བལྟ། གཟུགས་མེད་ཀྱི་སེམས་མ་ཐོབ་ན། དང་པོར་གཟུགས་མེད་པའི་འདུ་ཤེས་ཉེ་བར་བཞག་པ་ཙམ་བྱ་སྟེ།

དེའི་རྗེས་སུ་བསམ་གཏན་གྱི་སེམས་ལ་བརྟེན་ནས་སྔར་ལྟར་བལྟ། གསུམ་པའི་སྐབས་སུ། བསམ་གཏན་གྱི་དངོས་གཞིའི་སེམས་ལ་བརྟེན་ནས་སྦྱོར་བའི་དུས་སུ་ཕན་ཚུན་ལྟོས་པ་དང༌། ཕན་ཚུན་རྗེས་སུ་འབྲེལ་བའི་འདུ་ཤེས། དངོས་ ༼༣༠༦༽ གཞིའི་དུས་སུ་སྡུག་པར་རོ་གཅིག་པའི་འདུ་ཤེས་ཏེ། འདུ་ཤེས་གསུམ་ལྡན་དུ་བལྟ། ལྟོས་པའི་འདུ་ཤེས་ནི། དངུལ་བུམ་ལྟ་བུ་གཅིག་ཟངས་བུམ་ལ་ལྟོས་ཏེ་སྡུག གསེར་བུམ་ལ་ལྟོས་ཏེ་མི་སྡུག་པར་རྟོགས་ཏེ་བསྒོམ་པ་ལྟ་བུ། རྗེས་སུ་འབྲེལ་བའི་འདུ་ཤེས་ནི། གསེར་བུམ་ལ་ལྟོས་ཏེ་མི་སྡུག་ཟངས་བུམ་ལ་ལྟོས་ཏེ་སྡུག་པ་གཉིས། དངུལ་བུམ་གཅིག་གི་སྟེང་དུ་རྗེས་སུ་འབྲེལ་བར་རྟོགས་ཏེ་བསྒོམ་པ་ལྟ་བུའོ། །དེ་ལྟར་བསྒོམས་པའི་དགོས་པ་ནི། སྡུག་མི་སྡུག་རང་གི་ངོ་བོའི་སྒོ་ནས་མ་གྲུབ་པར་བློས་བཏགས་ནས་བཞག་པ་ཙམ་དུ་ཤེས་པའི་ཆེད་དུའོ། །ལྔ་པ་ལ། སྤྱིའི་དགོས་པ་དང༌། སོ་སོའི་དགོས་པ་གཉིས། དང་པོ་ནི། གཞན་དོན་དུ་གཟུགས་སྣ་ཚོགས་སུ་སྤྲུལ་ནུས་པར་ཤེས་པའི་ཆེད་དུའོ། །གཉིས་པ་ལ། རྣམ་ཐར་དང་པོའི་དགོས་པ་ནི། སྤྲུལ་པ་པོ་རང་ཉིད་སྣང་བའི་སྒོ་ནས་རྫུ་འཕྲུལ་སྣ་ཚོགས་སྤྲུལ་པའི་ཆེད་ཡིན། གཉིས་པ་ནི། སྤྲུལ་པ་པོ་རང་ཉིད་མི་སྣང་བའི་སྒོ་ནས་རྫུ་འཕྲུལ་སྣ་ ༼༣༠༧༽ ཚོགས་སྟོན་པའི་ཆེད་དུ་ཡིན། གསུམ་པ་ནི། ཡིད་འོང་གི་གཟུགས་ལ་སྤྲུལ་འདོད་པ་དང༌། ཡིད་མི་འོང་གི་གཟུགས་ལ་སྤྲུལ་མི་འདོད་པའི་ཉོན་མོངས་པ་སྤོང་པའི་ཆེད་དུའོ། །གཉིས་པ་ནི། འདིར་བསྟན་སྤྲུལ་ལམ་ཆོས་ཅན། ཁྱོད་ལ་དབྱེ་ན་གསུམ་དུ་ཡོད་དེ། ཁྱོད་ལ་དབྱེ་ན་གཟུགས་ཅན་གཟུགས་ལ་ལྟ་བའི་རྣམ་ཐར། གཟུགས་ཅན་མ་ཡིན་པ་གཟུགས་ལ་ལྟ་བའི་རྣམ་ཐར། ཁྱད་པར་སྡུག་པའི་རྣམ་ཐར་གསུམ་དུ་ཡོད་པའི་ཕྱིར། གསུམ་པ་ལ། འགོག་སྙོམས་ཀྱི་རྣམ་བཞག་སྐབས་སུ་བབ་ཀྱང༌། གཞན་དུ་བཤད་པས་དེར་བལྟ་བར་བྱའོ། །གསུམ་པ་ཐུན་མོང་མ་ཡིན་པའི་རྣམ་མཁྱེན་གྱི་རྣམ་པ་ནི།

རྣམ་པ་ཐམས་ཅད་མཁྱེན་པ་ཉིད་ཀྱི་རྣམ་པ་ནི། ཞེས་སོགས་ཀྱིས་བསྟན། གཉིས་པ་ནི། སངས་རྒྱས་རྣམས་ལ་ལྷག་པར་བྱས། །ཞེས་སྐབས་སུ། གཉིས་ཀྱི་དང་པོ་ལ། འདིར་བསྟན་སྦྱོར་བ་སྒོམ་པ་པོའི་རྟེན་གྱི་གང་ཟག་ལ། མཚན་ཉིད། ༼༣༠༨༽ དབྱེ་བ། བསྟན་ཚུལ་ལོ། །དང་པོ་ནི། ཤེར་ཕྱིན་ལ་ཐོས་བསམ་སྒོམ་གསུམ་གང་རུང་གིས་འཇུག་པའི་རྒྱལ་སྲས། དབྱེ་ན། གཞུང་ཉན་པའི། ཚིག་བློ་ལ་ལེན་པའི། དོན་མི་བརྗེད་པར་འཛིན་པའི། བསྒོམ་བྱུང་གི་སྒོ་ནས་ཚུལ་བཞིན་ཡིད་ལ་བྱེད་པའི་རྟེན་གྱི་གང་ཟག་དང་བཞི། དང་པོ་གཉིས་ནི། ཐོས་བསམ་གཙོ་བོར་གྱུར་པའི་ཚོགས་ལམ་པ་ལྟ་བུའོ། །གསུམ་པ་བསམ་བྱུང་གཙོ་བོར་གྱུར་པའི་ཚོགས་ལམ་པ་ལྟ་བུའོ། །བཞི་པ་བསྒོམ་བྱུང་གཙོ་བོར་གྱུར་པའི་བྱང་སེམས་མཐའ་དག་གོ །གསུམ་པ་ནི། ཚིག་དང་པོས། གཞུང་ཉན་པའི་གང་ཟག་བསྟན། སངས་རྒྱས་བསྟན་པ་ལ་སོགས་པས་ལེན་པའི་སྣོད་དུ་དམ་པ་རྣམས་བཞེད་དོ། །ཞེས་པས་གཉིས་པ་བསྟན། ཀུན་འདྲི་ལ་སོགས་པས་འཛིན་པའི་སྣོད་དུ་དམ་པ་རྣམས་བཞེད་དོ། །ཞེས་པས་གསུམ་པ་བསྟན། སྦྱིན་དང་ཚུལ་ཁྲིམས་སོགས་སྤྱོད་པས། །ཡིད་ལ་བྱེད་པའི་སྣོད་དུ་དམ་པ་རྣམས་བཞེད་དོ། །ཞེས་པས་ ༼༣༠༩༽ བཞི་པ་བསྟན། གཉིས་པ་ནི། འདིར་བསྟན་སྦྱོར་བ་སྒོམ་པ་པོའི་གང་ཟག་ཆོས་ཅན། ཁྱོད་ལ་དབྱེ་ན་བཞི་ཡོད་དེ། ཁྱོད་ལ་དབྱེ་ན་གཞུང་ཉན་པའི། ཚིག་བློ་ལ་ལེན་པའི། དོན་མི་བརྗེད་པར་འཛིན་པའི། ཚུལ་བཞིན་ཡིད་ལ་བྱེད་པའི་གང་ཟག་དང་བཞི་ཡོད་པའི་ཕྱིར། གསུམ་པ་ནི། གཟུགས་ལ་སོགས་ལ་མི་གནས་ཕྱིར། །ཞེས་སྐབས་སུ། གཉིས་ཀྱི་དང་པོ། ཐེག་ཆེན་གྱི་སྦྱོར་བ་ལ། མཚན་ཉིད་དང་དབྱེ་བ་གཉིས། དང་པོ་ལ། ཁ་ཅིག ཐབས་ཤེས་ཁྱད་པར་ཅན་གཉིས་དང་ལྡན་པའི་སེམས་དཔའི་རྣལ་འབྱོར། ཟེར། སྟོང་ཉིད་ལ་སྐྲག་པ་སྐྱེས་པའི་སྒོ་ནས་ཐེག་ཆེན་གྱི་ལམ་དུ་ལྟུང་བའི་བྱང་སེམས་དབང་རྟུལ་མེད་པར་ཐལ། སྟོང་ཉིད་ལ་སྐྲག་པ་སྐྱེ་བཞིན་པའི་བྱང་སེམས་དབང་རྟུལ་གྱི་སྦྱོར་བ་མེད་པའི་ཕྱིར།

མ་གྲུབ་ན། དེ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། སྟོང་ཉིད་རྟོགས་པའི་ཤེས་རབ་ཁྱད་པར་ 

༼༣༡༠༽ ཅན་དང་ལྡན་པར་ཐལ་ལོ། །རང་ལུགས། ཐབས་ཤེས་ཁྱད་པར་ཅན་གཉིས་དང་ལྡན་པའི་རིགས་སུ་གནས་པའི་སེམས་དཔའི་རྣལ་འབྱོར། དབྱེ་ན། རང་བཞིན་གྱི་སྦྱོར་བ་དང༌། གནས་སྐབས་ཀྱི་སྦྱོར་བ་གཉིས། དང་པོ་ལ། མི་གནས་པའི། མི་སྦྱོར་བའི། ཟབ་པ་གཞི་ཤེས་ཀྱི། གཏིང་དཔག་དཀའ་བ་ལམ་ཤེས་ཀྱི། ཚད་མེད་པ་རྣམ་མཁྱེན་གྱི་སྦྱོར་བ་དང་ལྔ། དང་པོའི་མཚན་ཉིད། ཡུལ་གཟུང་བ་ལ་བདེན་ཞེན་འགོག་པའི་སེམས་དཔའི་རྣལ་འབྱོར་གཉིས་པའི་མཚན་ཉིད་ཡུལ་ཅན་འཛིན་པ་ལ་བདེན་ཞེན་འགོག་པའི་སེམས་དཔའི་རྣལ་འབྱོར། ཕྱི་མ་གསུམ་གྱི་མཚན་ཉིད། གཞིའི་ཆོས་ཉིད་ཟབ་མོ། ལམ་གྱི་ཆོས་ཉིད་གཏིང་དཔག་དཀའ་བ། རྣམ་པའི་ཆོས་ཚད་མེད་པ་རྟོགས་པའི་སེམས་དཔའི་རྣལ་འབྱོར། འདི་རྣམས་ལ་རང་བཞིན་གྱི་སྦྱོར་བ་ཞེས་བྱ་སྟེ། ཚོགས་ལམ་ནས་རྒྱུན་མཐའི་བར་དུ་ཁྱབ་བྱེད་དུ་གནས་པའི་ཕྱིར། གཉིས་པ་ལ། ཚེགས་ཆེན་ཡུན་རིངས་རྟོགས་དཀའི་སྦྱོར་བ། ལུང་བསྟན་པའི། ཕྱིར་མི་ལྡོག་པའི། ངེས་པར་འབྱུང་བའི། བར་ཆད་མེད་པའི། བྱང་ ༼༣༡༡༽ ཆུབ་ལ་ཉེ་བའི། མྱུར་དུ་བྱང་ཆུབ་པའི། གཞན་དོན་གྱི། འཕེལ་མེད་འགྲིབ་མེད་ཀྱི། མི་དམིགས་པའི་གཟུགས་སོགས་ཀྱི་རྣམ་པ་འགོག་པའི། རྣམ་པར་མི་རྟོག་པའི། འབྲས་བུ་རིན་ཆེན་སྦྱིན་པའི། རྣམ་པར་དག་པའི། ས་མཚམས་ཀྱི་སྦྱོར་བ་དང་བཅོ་ལྔ། འདི་རྣམས་ལ་གནས་སྐབས་ཀྱི་སྦྱོར་བ་ཞེས་བྱ་སྟེ། ས་མཚམས་སོ་སོར་ངེས་པའི་སྦྱོར་བ་ཡིན་པའི་ཕྱིར། ཇི་ལྟར་ངེས་ན། དང་པོ་ཚོགས་ལམ་གྱི་གནས་སྐབས། དེ་ནས་བཞི་དྲོད་སོགས་བཞི་ལ་རིམ་བཞིན་དུ་ལྡན། བྱང་ཆུབ་ལ་ཉེ་བ་ས་དང་པོ། མྱུར་དུ་བྱང་ཆུབ་པ་ས་གཉིས་པ་ནས་བདུན་པའི་བར། གཞན་དོན་གྱི་སྦྱོར་བ་ནས་མི་རྟོག་པའི་སྦྱོར་བའི་བར་ས་བརྒྱད་པ། འབྲས་བུ་རིན་པོ་སྦྱིན་པར་བྱེད་པའི་སྦྱོར་བ་ས་དགུ་པ། རྣམ་པར་དག་པའི་སྦྱོར་བ་ས་བཅུ་པ། ས་མཚམས་ཀྱི་སྦྱོར་བ་ཚོགས་ལམ་ནས་ས་བདུན་པའི་བར་དུ་ཡོད་པར་བཤད། གཉིས་པ་ནི།

བྱང་སེམས་ཀྱི་སྦྱོར་ལམ་ཆོས་ ༼༣༡༢༽ ཅན། ཐེག་ཆེན་གྱི་སྦྱོར་བ་ཡིན་ཏེ། ཐབས་ཤེས་ཁྱད་པར་ཅན་གཉིས་དང་ལྡན་པའི་སེམས་དཔའི་རྣལ་འབྱོར་ཡིན་པའི་ཕྱིར། འདིར་བསྟན་ཐེག་ཆེན་གྱི་སྦྱོར་བ་ཆོས་ཅན། ཁྱོད་ལ་ཉི་ཤུར་ཡོད་དེ། ཁྱོད་ལ་རང་བཞིན་གྱི་སྦྱོར་བ་ལྔ། གནས་སྐབས་ཀྱི་སྦྱོར་བ་བཅོ་ལྔ་རྣམས་སུ་ཡོད་པའི་ཕྱིར། བཞི་པ་ལ། བླང་བྱ་ཡོན་ཏན། དོར་བྱ་སྐྱོན། ཤེས་བྱེད་མཚན་ཉིད་དོ། །དང་པོ་ནི། བདུད་ཀྱི་མཐུ་བཅོམ་ལ་སོགས་པ། །ཞེས་སྐབས་སུ། གཉིས་ཀྱི་དང་པོ། ཐེག་ཆེན་སྦྱོར་བའི་ཡོན་ཏན་ལ། མཚན་ཉིད། དབྱེ་བ། ས་མཚམས་དང་གསུམ། དང་པོ་ལ་ཁ་ཅིག ཐེག་ཆེན་སྦྱོར་བ་བསྒོམས་སྟོབས་ཀྱིས་ཐོབ་པའི་དགེ་ལེགས་དང༌། རང་རྒྱུ་ཐེག་ཆེན་གྱི་སྦྱོར་བ་བསྒོམས་སྟོབས་ཀྱིས་ཐོབ་པའི་དགེ་ལེགས་དང༌། ཟེར། ལམ་མ་ཞུགས་ན་ཐེག་ཆེན་སྦྱོར་བའི་ཡོན་ཏན་ཡོད་པར་ཐལ། དེ་ན་མཚན་ཉིད་དེ་ཡོད་པའི་ཕྱིར་ཏེ། སློབ་ལམ་ན་རྣམ་མཁྱེན་བསྒོམ་སྟོབས་ཀྱིས་ཐོབ་པའི་དགེ་ལེགས་ ༼༣༡༣༽ ཡོད་པའི་ཕྱིར། རང་ལུགས། རང་རྒྱུ་ཐེག་ཆེན་གྱི་སྦྱོར་བ་ངོ་བོ་ཇི་ལྟ་བ་བཞིན་དུ་བསྒོམས་སྟོབས་ཀྱིས་ཐོབ་པའི་དགེ་ལེགས། དབྱེ་ན། ས་མཚམས་དང༌། འབྲས་བུའི་སྒོ་ནས་དབྱེ་བ་གཉིས། དང་པོ་ལ། གནས་སྐབས་དང༌། མཐར་ཐུག་གི་ཡོན་ཏན་གཉིས། དང་པོ་ནི། བྱང་སེམས་ཀྱི་སྤངས་རྟོགས་ཀྱི་ཡོན་ཏན་ལྟ་བུ། གཉིས་པ་ནི། སངས་རྒྱས་སའི་སྤངས་རྟོགས་ཀྱི་ཡོན་ཏན་ལྟ་བུ། གཉིས་པ་ལ། བདུད་ཀྱི་མཐུ་བཅོམ་པའི། སངས་རྒྱས་ཀྱིས་དགོངས་ཤིང་མཁྱེན་པའི། སངས་རྒྱས་ཀྱིས་མངོན་སུམ་དུ་མཛད་པའི། བྱང་ཆུབ་ལ་ཉེ་བར་གྱུར་པའི། དོན་ཆེན་པོ་སངས་རྒྱས་དང་ཕྲད་པའི། ཤེར་ཕྱིན་སྦྱང་བའི། ཟག་མེད་ཀྱི་ཡོན་ཏན་རྫོགས་པའི། ཆོས་སྨྲ་བའི་སྐྱེས་བུར་གྱུར་པའི། བདུད་ལས་ཀྱིས་མི་ཕྱེད་པའི་ཐུན་མོང་མ་ཡིན་པའི་དགེ་རྩ་བསྐྱེད་པའི། དམ་བཅས་པའི་དོན་སྒྲུབ་པའི། འབྲས་བུ་རྒྱ་ཆེན་པོར་འཛིན་པའི། སེམས་ཅན་གྱི་དོན་སྒྲུབ་པའི།

ཤེར་ ༼༣༡༤༽ ཕྱིན་ངེས་པར་ཐོབ་པའི་ཡོན་ཏན་དང་བཅུ་བཞི། གསུམ་པ་ཐེག་ཆེན་གྱི་ཚོགས་ལམ་སྐད་ཅིག་གཉིས་པ་ནས་སངས་རྒྱས་སའི་བར་དུའོ། །གཉིས་པ་ཐེག་ཆེན་སྦྱོར་བའི་སྐྱོན་ལ། མཚན་ཉིད། དབྱེ་བ། ས་མཚམས། སེལ་བྱེད་ཀྱི་གཉེན་པོའོ། །དང་པོ་ནི། ཐེག་ཆེན་གྱི་སྦྱོར་བ་བསྒོམ་པ་ལ་བར་དུ་གཅོད་པར་བྱེད་པའི་བདུད་ལས། དབྱེ་ན། འགལ་རྐྱེན་ཉེ་བར་གནས་པ་ཉེར་གསུམ། མཐུན་རྐྱེན་མ་ཚང་བ་ཉེར་གསུམ་སྟེ་བཞི་བཅུ་རྩ་དྲུག གསུམ་པ་ལམ་ལ་ཞུགས་ནས་ས་བདུན་པའི་བར་དུའོ། །བཞི་པ་ནི། སྟོང་ཉིད་རྟོགས་པའི་ཤེས་རབ། སེམས་ཅན་སྨིན་པར་བྱེད་པའི་ཐབས་མཁས། སངས་རྒྱས་ཀྱི་ཇི་ལྟར་གསུངས་པ་བཞིན་ཉམས་སུ་ལེན་པའི་སྦྱོར་བ། སངས་རྒྱས་ཀྱིས་བྱིན་གྱིས་བརླབས་པའི་ནུས་པ་སྟེ་རྒྱུ་བཞིས་སེལ་བར་བཤད་དེ། རྒྱུ་རྣམ་བཞི་ཡིས་བྱང་ཆུབ་སེམས་དཔའ་མཁས་སྟོབས་ལྡན། །བདུད་བཞིས་ཐུབ་པར་དཀའ་ཞིང་བསྐྱོད་པ་མི་ནུས་ཏེ། །སྟོང་པར་གནས་དང་སེམས་ཅན་ཡོངས་སུ་མི་གཏོང་དང༌། །ཇི་ ༼༣༡༥༽ སྐད་སྨྲས་བཞིན་བྱེད་དང་བདེ་གཤེགས་བྱིན་རླབས་ཅན། །ཞེས་སོ། །གཉིས་པ་ནི། བདུད་ཀྱི་མཐུ་བཅོམ་པ་ལ་སོགས་པའི་ཡོན་ཏན་རྣམ་པ་བཅུ་བཞི་ཆོས་ཅན། ཐེག་ཆེན་སྦྱོར་བའི་ཡོན་ཏན་ཡིན་ཏེ། རང་རྒྱུ་ཐེག་ཆེན་གྱི་སྦྱོར་བ་ངོ་བོ་ཇི་ལྟ་བ་བཞིན་དུ་སྒོམ་སྟོབས་ཀྱིས་ཐོབ་པའི་དགེ་ལེགས་ཡིན་པའི་ཕྱིར། གསུམ་པ་ལ། མཚན་ཉིད་ཀྱི་རྣམ་བཞག་སྤྱིར་བསྟན་པ་དང༌། འཕྲོས་དོན་ལུང་མ་བསྟན་གྱི་ལྟ་བ་གཉིས། དང་པོ་གཞན་དུ་བཤད། གཉིས་པ་ནི། ཤེས་པ་སྟེ། གཡོ་བ་ལ་སོགས་ཤེས་བྱ་དང༌། །ཞེས་སྐབས་སུ། གཉིས་ཀྱི་དང་པོ། ལུང་མ་བསྟན་གྱི་ལྟ་བ་ལ། མཚན་ཉིད། དབྱེ་བ། སོ་སོའི་རང་བཞིན། ཁྱད་ཆོས་སོ། །དང་པོ་ནི། བདག་ལྟས་ཀུན་ནས་བསླང་སྟེ་ཕྱིན་ཅི་ལོག་ཏུ་རྣམ་པར་འབྱེད་པའི་ཤེས་རབ་ཉོན་མོངས་ཅན་གང་ཞིག རང་འབྲས་སུ་གྱུར་པའི་དྲི་བ་ལ་ལན་བརྡ་སྤྲད་པར་བྱ་བ་མ་ཡིན་པ། དེ་ཡང་ལུང་མ་བསྟན་དང་ལྟ་བའི་

༼༣༡༦༽ གཞི་མཐུན་པ་ཙམ་གྱིས་དེར་མི་འགྱུར་ཏེ། བདག་མེད་རྟོགས་པའི་གང་ཟག་གི་རྒྱུད་ལ་ཡང་ལུང་མ་བསྟན་དང་ལྟ་བའི་གཞི་མཐུན་ཡོད་པའི་ཕྱིར། ཁྱབ་སྟེ། འདིར་བསྟན་གྱི་ལྟ་བ་བཅུ་བཞི་ནི་བདག་ཁས་ལེན་གྱི་གང་ཟག་གིས་སྒྲོ་བཏགས་པའི་ལྟ་བ་ཡིན་པའི་ཕྱིར། འདི་ཡིན་ན་ལུང་མ་བསྟན་ཡིན་མི་དགོས་ཏེ། དེ་དང་མི་དགེ་བའི་གཞི་མཐུན་ཡོད་པའི་ཕྱིར་ཏེ། ཕྱི་རོལ་པའི་ལྟ་བ་དྲུག་ཅུ་རྩ་གཉིས་ཀྱི་ནང་ཚན་དུ་གྱུར་པའི་མི་དགེ་བ་ཡོད་པའི་ཕྱིར། ཁྱབ་སྟེ། དྲུག་ཅུ་རྩ་གཉིས་པོ་འདིར་བསྟན་གྱི་ལྟ་བ་བཅུ་བཞིས་བསྡུས་པའི་ཕྱིར། དབྱེ་ན། སྔོན་གྱི་མཐའ་ལ་བརྟེན་པའི་ལྟ་བ་བཞི། ཕྱི་མའི་མཐའ་ལ་བརྟེན་པའི་ལྟ་བ་བཞི། མྱང་འདས་ལ་བརྟེན་པའི་ལྟ་བ་བཞི། ལུས་སྲོག་ལ་བརྟེན་པའི་ལྟ་བ་གཉིས་ཏེ་བཅུ་བཞི། དང་པོ་བཞི་ནི། བདག་དང་འཇིག་རྟེན་རྟག་པར་ལྟ་བ། མི་རྟག་པར་ལྟ་བ། གཉིས་ཀར་ལྟ་བ། གཉིས་ཀ་མ་ཡིན་པར་ལྟ་བའོ། །གཉིས་པ་བཞི་ནི། བདག་དང་འཇིག་རྟེན་ ༼༣༡༧༽ མཐའ་དང་ལྡན་པར་ལྟ་བ། མི་ལྡན་པར། གཉིས་ཀར། གཉིས་མིན་དུ་ལྟ་བའོ། །གསུམ་པ་བཞི་ནི། དེ་བཞིན་གཤེགས་པ་གྲོངས་ཕན་ཆད་འབྱུང་བ། མི་འབྱུང་བ། གཉིས་ཀར། གཉིས་མིན་དུ་ལྟ་བའོ། །བཞི་པ་ལ། ལུས་སྲོག་གཅིག་ཏུ་དང༌། ཐ་དད་དུ་འཛིན་པའི་ལྟ་བའོ། །རྩ་ཤེར་ལས། གང་འདས་ཕན་ཆད་མཐའ་སོགས་དང༌། །རྟག་ལ་སོགས་པར་ལྟ་བ་དག །མྱ་ངན་འདས་དང་ཕྱི་མཐའ་དང༌། །སྔོན་གྱི་མཐའ་ལ་བརྟེན་པ་ཡིན། །ཞེས་སོ། །གསུམ་པ་ལ། དང་པོ་ནི། བདག་ནི་གང་ཟག འཇིག་རྟེན་ནི། གདགས་གཞི་ཕུང་པོ་ལྔ་ཡིན་ཞིང༌། ཚེ་སྔ་མའི་བདག་ཕུང་འདིར་ཡོད་པར་འཛིན་པའི་ལྟ་བའོ། །གསུམ་པ་ནི། ཚེ་འདིའི་བདག་ཕུང་རང་བཞིན་སྔ་ནས་ཡོད་ཅིང༌། གནས་སྐབས་གསར་བྱུང་དུ་འཛིན་པའི་ལྟ་བའོ། །བཞི་པ་ནི། བདག་ཕུང་རྟག་མི་རྟག་གང་དུ་ཡང་བརྗོད་དུ་མེད་པར་འཛིན་པའི་ལྟ་བའོ། །བཞི་ཚན་གཉིས་པའི་དང་པོ་ནི། ཚེ་འདིའི་ཕུང་པོ་ལ་བརྟེན་ནས་ ༼༣༡༨༽

ཕྱི་མའི་ཕུང་པོ་མི་འབྱུང་བར་འཛིན་པའི་ལྟ་བའོ། །གཉིས་པ་ནི། ཚེ་འདིའི་བདག་ཕུང་ཕྱི་མའི་གནས་སྐབས་ན་ཡང་ཡོད་པར་འཛིན་པའི་ལྟ་བའོ། །གསུམ་པ་ནི། ཕྱི་མའི་བདག་ཕུང་རང་བཞིན་རྟག་ཅིང༌། གནས་སྐབས་མི་རྟག་པར་འཛིན་པའི་ལྟ་བའོ། །བཞི་པ་ནི། ཕྱི་མའི་གནས་སྐབས་ཀྱི་བདག་ཕུང་མཐའ་དག་ལྡན་མི་ལྡན་གང་དུ་ཡང་བརྗོད་དུ་མེད་པར་འཛིན་པའི་ལྟ་བའོ། །བཞི་ཚན་གསུམ་པའི་དང་པོ་ནི། སེམས་ཅན་ཤི་བའི་འོག་ཏུ་མི་གསལ་བའི་ཚུལ་གྱིས་གནས་པར་འཛིན་པའི་ལྟ་བའོ། །གཉིས་པ་ནི། སེམས་ཅན་ཤི་བའི་འོག་ཏུ་རིགས་འདྲ་རྒྱུན་ཆད་པར་འཛིན་པའི་ལྟ་བའོ། །གསུམ་པ་ནི། སེམས་ཅན་ཤི་བའི་འོག་ཏུ་རང་བཞིན་རྟག་ཅིང་གནས་སྐབས་མི་རྟག་པར་འཛིན་པའི་ལྟ་བའོ། །བཞི་པ་ནི། སེམས་ཅན་ཤི་བའི་འོག་ཏུ་བདག་འབྱུང་མི་འབྱུང་གང་དུ་ཡང་བརྗོད་དུ་མེད་པར་འཛིན་པའི་ལྟ་བའོ། །ལུས་སྲོག་གཅིག་ཏུ་འཛིན་པའི་ལྟ་བ་ནི། བདག་གཟུགས་ ༼༣༡༩༽ ཅན་དུ་འཛིན་པའི་ལྟ་བའོ། །ལུས་སྲོག་ཐ་དད་དུ་འཛིན་པའི་ལྟ་བ་ནི། བདག་ལུས་ལས་དོན་གཞན་པའི་ཤེས་པར་འཛིན་པའི་ལྟ་བའོ། །བཞི་པ་ལ་རྟེན་གྱི་གང་ཟག གཡོ་བ་ལ་སོགས་པའི་མིང་གིས་འདོགས་པའི་རྒྱུ་མཚན། ཡུལ་ལ་དགག་སྒྲུབ་གང་གིས་སྒོ་ནས་འཇུག་པ། ལུང་མ་བསྟན་དུ་འཇོག་པའི་རྒྱུ་མཚན། བཅུ་བཞིར་འདུས་པའི་རྒྱུ་མཚན་ནོ། །དང་པོ་ལ། བཞི་ཚན་གསུམ་གྱི་དང་པོ་གསུམ་གྲངས་ཅན་གྱི་ལྟ་བ་ཡིན། ཟེར་བ་མི་འཐད་དེ། འཇིག་རྟེན་མཐའ་དང་ལྡན་པར་ལྟ་བ་སྐྱེ་བ་ཕྱི་མ་མེད་པར་འདོད་པའི་རྒྱང་འཕན་གྱི་ལྟ་བ་ཡིན་པའི་ཕྱིར། རྩ་ཤེར་ལས། གལ་ཏེ་སྔ་མ་འཇིག་འགྱུར་ཅིང༌། །ཕུང་པོ་འདི་ལ་རྟེན་བྱས་ནས། །ཕུང་པོ་དེ་ནི་མི་འབྱུང་ན། །དེས་ན་འཇིག་རྟེན་མཐའ་ཡོད་འགྱུར། །ཞེས་གསུངས་པའི་ཕྱིར། དེས་ན། བདག་དང་འཇིག་རྟེན་རྟག་པར་ལྟ་བ། འཇིག་རྟེན་མཐའ་དང་མི་ལྡན་པར་ལྟ་བ། དེ་བཞིན་ ༼༣༢༠༽ གཤེགས་པ་གྲོངས་ཕན་ཆད་འབྱུང་བ་ལྟ་བ་གསུམ།

གྲངས་ཅན་ལ་གཙོ་ཆེ་བའི་ལྟ་བ་ཡིན་ཏེ། གྲངས་ཅན་པས། དེས་སྐྱེ་བ་སྔ་མའི་བདག་འདི་ན་ཡོད་པ་དང༌། འདིའི་བདག་ཕྱི་མ་ན་ཡོད་པར་ཁས་ལེན་པའི་ཕྱིར། མི་རྟག་པ། མཐའ་དང་ལྡན་པ། མི་འབྱུང་བར་ལྟ་བ་གསུམ་རྒྱང་འཕེན་ལ་གཙོ་ཆེ་བའི་ལྟ་བ་སྟེ། དེས་སྔ་མ་ལ་རྟེན་ནས་འདི། འདི་ལ་བརྟེན་ནས་ཕྱི་མ་འབྱུང་བར་ཁས་མི་ལེན་པའི་ཕྱིར། གཉིས་ཡིན་གསུམ་ནི། གཅེར་བུ་པ་ལ་གཙོ་ཆེ་བའི་ལྟ་བ་སྟེ། དེས་ཆོས་ཐམས་ཅད་རང་བཞིན་རྟག་ལ་གནས་སྐབས་མི་རྟག་པར་ཁས་ལེན་པའི་ཕྱིར། གཉིས་མིན་གསུམ། རྣལ་མ་བུའི་སྡེ་པ་ལ་གཙོ་ཆེ་སྟེ། དེས་བརྗོད་དུ་མེད་པའི་བདག་ཁས་ལེན་པའི་ཕྱིར། ལུས་སྲོག་གཅིག་ཏུ་འཛིན་པ་ནི། བྱེ་བྲག་པའི་ལྟ་བ་སྟེ། སྲོག་ནི་བདག་ཏུ་འདུ་བདག་དེ་གཟུགས་ཅན་དུ་ཁས་ལེན་པའི་ཕྱིར། ལུས་སྲོག་ཐ་དད་དུ་འཛིན་པའི་ལྟ་བ་ནི། གྲངས་ཅན་པའི་ལྟ་བ་སྟེ། དེས་ ༼༣༢༡༽ བདག་ཤེས་པར་ཁས་ལེན་པའི་ཕྱིར། གཉིས་པ་ནི། གྲངས་ཅན་པའི་ལྟ་བ་ལ་གཡོ་བ་ཞེས་བྱ་སྟེ། སྔ་མའི་བདག་ཕུང་འདིར་གཡོ། འདིའི་བདག་ཕུང་ཕྱི་མ་འཕོ་བའི་ཕྱིར། རྒྱང་འཕེན་པའི་ལྟ་བ་ལ་འདུ་བ་ཞེས་བྱ་སྟེ། བདེ་སྡུག་ཐམས་ཅད་ཚེ་འདི་ལ་འདུ་བར་འདོད་པའི་ཕྱིར། གཅེར་བུ་པའི་ལྟ་བ་ལ་བཀྲམ་པ་ཞེས་བྱ་སྟེ། ཆོས་ཐམས་ཅད་རང་བཞིན་རྟག་པ་དང༌། གནས་སྐབས་མི་རྟག་བཀྲམ་པ་ལྟ་བུར་འདོད་པའི་ཕྱིར། རྣལ་མ་བུ་པའི་སྡེ་པའི་ལྟ་བ་ལ་བཅུ་གསུམ་པ་ཞེས་བྱ་སྟེ། བདག་ཕུང་གཅིག་དང་ཐ་དད་རྟག་མི་རྟག་སོགས་གང་དུ་ཡང་བརྗོད་དུ་མེད་པར་འདོད་པའི་ཕྱིར། གསུམ་པ་ནི། གཡོ་བ་དང་བཀྲམ་པའི་ལྟ་བ་ཡུལ་ལ་སྒྲུབ་པའི་རྣམ་པས་འཇུག་སྟེ། ཡུལ་ལ་སྒྲོ་འདོགས་པའི་རྟག་ལྟ་ཡིན་པའི་ཕྱིར། འདུ་བ་དང་བཅུ་གསུམ་པའི་ལྟ་བ་གཉིས་ཡུལ་ལ་དགག་པའི་རྣམ་པས་འཇུག་སྟེ། ཡུལ་ལ་བཀུར་བ་འདེབས་པའི་ཆད་ལྟ་ཡིན་པའི་ཕྱིར། བཞི་པ་ནི། འདིར་ ༼༣༢༢༽ བསྟན་གྱི་ལྟ་བ་བཅུ་བཞི་ལ་ལུང་མ་བསྟན་གྱི་ལྟ་བ་ཞེས་བརྗོད་པའི་རྒྱུ་མཚན་ཡོད་དེ།

ལྟ་བ་འདི་དག་གིས་ཀུན་ནས་བསླངས་པའི་ཕྱི་རོལ་པའི་དྲི་བ་ལ་དེ་བཞིན་གཤེགས་པས་ལན་ལུང་མ་བསྟན་པའི་ཕྱིར། དེ་ལྟར་དུ་ལུང་དུ་མི་སྟོན་པའི་རྒྱུ་མཚན་ཡོད་དེ། འདི་དག་ཁྱད་གཞི་བདག་ལ་བརྩམས་པའི་དྲི་བ་ཡིན་ཅིང༌། བདག་བཀག་ཀྱང་གདུལ་བྱ་དེ་རྣམས་ཀྱི་དོན་དུ་མི་འགྱུར་བ་ལ་དགོངས་པའི་ཕྱིར། རིན་ཆེན་ཕྲེང་བར། འཇིག་རྟེན་མཐའ་དང་ལྡན་ནམ་ཞེས། །ཞུས་ན་རྒྱལ་བ་མི་གསུང་བཞུགས། །གང་ཕྱིར་དེ་ལྟར་ཟབ་པའི་ཆོས། །སྣོད་མིན་འགྲོ་ལ་མི་གསུང་བ། །དེ་ཉིད་ཕྱིར་ན་མཁས་རྣམས་ཀྱིས། །ཀུན་མཁྱེན་ཐམས་ཅད་མཁྱེན་པ་ཤེས། །ཞེས་སོ། །ལྔ་པ་ནི། ཕྱི་རོལ་པའི་ལྟ་བ་དྲུག་ཅུ་རྩ་གཉིས། བཅུ་བཞི་པོ་འདིར་འདུ་བའི་རྒྱུ་མཚན་ཡོད་དེ། འདྲི་བར་བྱ་བའི་ཆོས་ལ་བདག་གི་ངོ་བོ་དང་ཁྱད་ཆོས་གཉིས་སུ་ཡོད་ཅིང༌། དང་པོ་ལ་དོགས་པ་གཅོད་པའི་དབང་དུ་བྱས་ནས་ལུས་སྲོག་ལ་བརྟེན་པའི་ལྟ་བ་ ༼༣༢༣༽ གཉིས། གཉིས་པ་ལ། ཀུན་ནས་ཉོན་མོངས་ཀྱི་ཆོས་ཀྱི་སྔོན་མཐའ་ལ་དོགས་པ་གཅོད་པའི་དབང་དུ་བྱས་ནས། སྔོན་གྱི་མཐའ་ལ་བརྟེན་པའི་ལྟ་བ་བཞི། དེའི་ཕྱི་མཐའ་ལ་དོགས་པ་གཅོད་པའི་དབང་དུ་བྱས་ནས་ཕྱི་མའི་མཐའ་ལ་བརྟེན་པའི་ལྟ་བ་བཞི། རྣམ་བྱང་གི་ཆོས་ཀྱི་ཕྱི་མཐའ་ལ་དོགས་པ་གཅོད་པའི་དབང་དུ་བྱས་ནས་མྱང་འདས་ལ་བརྟེན་པའི་ལྟ་བ་བཞི་གསུངས་པའི་ཕྱིར། ད་ལྟར་གྱི་གནས་སྐབས་ལ་དོགས་གཅོད་མི་འདྲི་བའི་རྒྱུ་མཚན་ཡོད་དེ། དེ་རྟོགས་སླ་བ་ལ་དགོངས་པའི་ཕྱིར། རྣམ་བྱང་གི་སྔོན་མཐའ་ལ་དོགས་གཅོད་མི་འདྲི་བའི་རྒྱུ་མཚན་ཡོད་དེ། ཀུན་ནས་ཉོན་མོངས་ཀྱི་ཕྱི་མཐའ་ལ་དེའི་དབང་བཅད་པས་དེ་རྟོགས་ནུས་པ་ལ་དགོངས་པའི་ཕྱིར། གཉིས་པ་ལ། གཡོ་བ་དང་འདུ་བ་ལ་སོགས་པའི་གནས་ལུགས་རྟོགས་པའི་ཐེག་ཆེན་གྱི་སྦྱོར་ལམ་ཆོས་ཅན། གཞི་ཤེས་སྦྱོར་བའི་ཤེས་མཚན་ཡིན་ཏེ། གཞིའི་གནས་ལུགས་རྟོགས་པའི་སེམས་དཔའི་རྣལ་འབྱོར་ཡིན་པའི་ཕྱིར། ལྔ་པ་ནི་ ༼༣༢༤༽ མཚན་མེད་རབ་ཏུ་སྦྱིན་ལ་སོགས། །ཞེས་སྐབས་སུ།

གཉིས་ཀྱི་དང་པོ། ཐར་པ་ཆ་མཐུན་ལ། ལུས་རྟེན། སེམས་རྟེན། ཐར་པ་ཆ་མཐུན་གྱི་རང་བཞིན་བཤད་པའོ། །དང་པོ་ལ། རང་སྟོབས་དང༌། གཞན་སྟོབས་ཀྱིས་སྐྱེ་བའི་རྟེན་གཉིས། དང་པོ་ནི། གླིང་གསུམ་གྱི་མིའི་རྟེན་ལ་དངོས་སུ་སྐྱེ་སྟེ། རང་བཞིན་གྱི་དབང་པོ་རྣོ་བ་དང༌། འཁོར་བ་ལ་སྐྱོ་ཤས་ཆེ་བའི་ཕྱིར། མཛོད་ལས། ཐོས་བསམ་ལས་བྱུང་ལས་གསུམ་མོ། །མི་ཡི་ནང་ནས་འཕེན་པར་བྱེད། །ཅེས་དང༌། འགྲེལ་པར། མི་རྣམས་ཀྱི་ནང་ཁོ་ན་དང་གླིང་གསུམ་ནས་འཕེན་གྱི་གཞན་ནས་ནི་མ་ཡིན་ཏེ། ཅི་རིགས་པར་ཤེས་རབ་དང་སྐྱེ་བ་མེད་པའི་ཕྱིར་རོ། །ཞེས་སོ། །གཉིས་པ་ནི། འདུ་ཤེས་མེད་པ་པ་དང༌། གཟུགས་མེད་ཁམས་པའི་རྒྱུད་ལ་དངོས་སུ་མི་སྐྱེ་སྟེ། དང་པོ་ལ། ཡིད་ཀྱི་རྣམ་པར་ཤེས་པ་གསལ་པོ་མངོན་གྱུར་པ་རྒྱུན་ཆགས་སུ་མེད་པ་དང༌། གཉིས་པོ་ལ། ཆོས་སྟོན་པ་སོགས་དངོས་ཀྱི་དོན་བྱ་བའི་ ༼༣༢༥༽ ཡུལ་དུ་མི་རུང་བའི་ཕྱིར། དེ་མ་གཏོགས་པའི་འགྲོ་བ་གཞན་རྣམས་ལ་གཞན་སྟོབས་ཀྱིས་དངོས་སུ་སྐྱེ་བའི་རྟེན་དུ་རུང་སྟེ། བདག་རྐྱེན་དགེ་བའི་བཤེས་གཉེན་གྱི་བྱེད་པ་ལ་བརྟེན་ནས་ཐེག་གསུམ་གང་རུང་དུ་སེམས་དངོས་སུ་སྐྱེད་དུ་རུང་བའི་ཕྱིར། གཉིས་པ་ནི། འདོད་སེམས་རྩེ་གཅིག་པ་དང༌། བསམ་གཏན་ས་དྲུག་གང་རུང་ལ་བརྟེན་ནས་དངོས་སུ་སྐྱེ། གཟུགས་མེད་ཀྱི་སེམས་ལ་དངོས་སུ་མི་བརྟེན་ཏེ། འདི་དག་གཙོ་བོར་ལུང་གི་མཐུན་ལས་སྐྱེ་དགོས་པའི་ཕྱིར། གསུམ་པ་ལ། ངོ་བོ། དབྱེ་བ། ཐོབ་པའི་རྒྱུ། ཡོན་ཏན་ཁྱད་པར་རོ། །དང་པོ་ལ། མཚན་གཞི། མཚན་ཉིད། སྒྲ་བཤད་དོ། །དང་པོ་ལ། ཁ་ཅིག ཐར་པ་ཆ་མཐུན་དང༌། ཚོགས་ལམ་དོན་མི་གཅིག་སྟེ། ལམ་མ་ཞུགས་ན་ཐར་པ་ཆ་མཐུན་ཡོད་པའི་ཕྱིར། དེ་ན་ཐར་པའི་རྒྱུར་གྱུར་པའི་དགེ་བ་མཚན་ཉིད་པ་ཡོད་པའི་ཕྱིར། མདོ་ལས། སངས་རྒྱ་བ་ལ་བསྐལ་པ་གྲངས་མེད་གསུམ་དུ་ཚོགས་བསོག་པའི་མགོ་ 

༼༣༢༦༽ གང་ནས་རྩོམ་ཞུས་པའི་ལན་དུ། ཚོགས་ཀྱི་ས་ནས་ཡིན་གྱི། ཐར་པའི་ཆ་དང་མཐུན་པ་ཙམ་གྱིས་ནི་མ་ཡིན་ནོ། །ཞེས་གསུངས་པའི་ཕྱིར། ཟེར། ལམ་མ་ཞུགས་ན་ཚོགས་ལམ་ཡོད་པར་ཐལ། དེ་ན་ཚོགས་བསོག་པའི་དགེ་རྩ་མཚན་ཉིད་པ་ཡོད་པའི་ཕྱིར། སངས་རྒྱས་ཀྱི་ས་དང་རྣམ་མཁྱེན་དོན་མི་གཅིག་པར་ཐལ། སངས་རྒྱས་ཀྱི་ས་དང༌། བྱང་སེམས་ཀྱི་སའི་གཞི་མཐུན་ཡོད་པའི་ཕྱིར། གང་གིས་སངས་རྒྱས་སར་གནས་པ། །དེ་ནི་བྱང་ཆུབ་སེམས་དཔའི་ས། །ཞེས་གསུངས་པའི་ཕྱིར། ཁྱབ་པ་རྣམས་ཁས། ཁ་ཅིག ཚོགས་ལམ་ཡིན་ན་ཐོས་བསམ་གཙོ་བོར་གྱུར་པས་ཁྱབ་སྟེ། མཛོད་ལས། ཐོས་བསམ་ལས་བྱུང་ཞེས་དང༌། །བྱང་ཆུབ་སེམས་དཔའ་རྣམས་ཀྱི་ཐོས་པ་ལ་སོགས་པ་རབ་ཀྱི་མཐར་ཕྱིན་པ་ཐོབ་པ་ཐར་པའི་ཆ་དང་མཐུན་པ། ཞེས་གསུངས་པའི་ཕྱིར། ཟེར། སྟོང་ཉིད་ལ་རྩེ་གཅིག་ཏུ་མཉམ་པར་བཞག་པའི་ཐེག་ཆེན་གྱི་ཚོགས་ལམ་དང༌། རྫུ་འཕྲུལ་གྱི་རྐང་པའི་ ༼༣༢༧༽ ཏིང་ངེ་འཛིན་གྱིས་བསྡུས་པའི་ཚོགས་ལམ་གཞི་མ་གྲུབ་པར་ཐལ། དེ་དང་བསྒོམ་བྱུང་གི་གཞི་མཐུན་མེད་པའི་ཕྱིར། ཁས་ལེན་རྟགས། ལུང་གིས་ཀྱང་གནོད་དེ། ཀུན་བཏུས་ལས། ཐོས་པ་ལས་བྱུང་བ་དང༌། བསམ་པ་ལས་བྱུང་བ་དང༌། བསྒོམས་པ་ལས་བྱུང་བའི་ཤེས་རབ་ཀྱང་སྟེ། ཞེས་གསུངས་པའི་ཕྱིར། ཁ་ཅིག ཚོགས་ལམ་ཡིན་ན་ཤེས་པ་ཡིན་པས་མ་ཁྱབ་སྟེ། བྱང་སེམས་ཚོགས་ལམ་པས་དེ་བཞིན་གཤེགས་པ་ལ་ཕྱག་འཚལ་བའི་ལུས་ཀྱི་རིགས་བྱེད་དེ་ཚོགས་ལམ་ཡིན་པའི་ཕྱིར། ཚོགས་ལམ་པའི་འདུས་བྱས་ཀྱི་ཡོན་ཏན་ཡིན་པའི་ཕྱིར། ཁྱབ་སྟེ། ཚོགས་ཀྱི་ལམ་གང་ཞེ་ན། སོ་སོའི་སྐྱེ་བོའི་ཚུལ་ཁྲིམས་དང༌། དབང་པོའི་སྒོ་བསྡམས་པ་དང༌། ཟས་ཀྱི་ཚོད་ཤེས་པ་དང༌། ཞེས་སོགས་གསུངས་པའི་ཕྱིར། ཟེར། ལོངས་སྐུའི་མཚན་དཔེ་ཆོས་ཅན། རྣམ་མཁྱེན་དུ་ཐལ། སངས་རྒྱས་འཕགས་པའི་འདུས་བྱས་ཀྱི་ཡོན་ཏན་ཡིན་པའི་ཕྱིར། བྱང་ ༼༣༢༨༽ སེམས་ཚོགས་ལམ་པས་དེ་བཞིན་གཤེགས་པ་ལ་ཕྱག་འཚལ་བའི་ལུས་ཀྱི་རིགས་བྱེད་ཆོས་ཅན།

བདག་མེད་རྟོགས་པར་ཐལ། ཐར་ལམ་ཡིན་པའི་ཕྱིར། གཉིས་པ་ལ། ཁ་ཅིག སྦྱོར་ལམ་མ་སྐྱེས་གོང་གི་ལམ་ཞུགས་སྐྱེས་བུའི་མངོན་རྟོགས་དང༌། ཐོས་བསམ་གཙོ་བོར་གྱུར་པའི་ལས་དང་པོ་པའི་མངོན་རྟོགས་ཟེར། དང་པོ་ལ། དགྲ་བཅོམ་གྱི་རྟོགས་པ་སྔོན་དུ་སོང་བའི་ཐེག་ཆེན་ཚོགས་ལམ་གྱི་མ་ངེས། གཉིས་པ་ལ། སྟོང་ཉིད་ལ་རྩེ་གཅིག་ཏུ་མཉམ་པར་བཞག་པའི་བྱང་སེམས་ཚོགས་ལམ་པའི་བསྒོམ་བྱུང་གི་ཡེ་ཤེས་ཀྱིས་མ་ངེས། རང་ལུགས། ཐེག་པ་རང་ལུགས་ཀྱི་སྦྱོར་ལམ་མ་སྐྱེས་གོང་གི་ལམ་ཞུགས་སྐྱེས་བུའི་མངོན་རྟོགས། གསུམ་པ་ནི། ཐར་པ་ནི་མྱང་འདས། ཆ་ནི་དེའི་ཕྱོགས་གཅིག མཐུན་པ་ནི་དེའི་རྒྱུར་མཐུན་པས་ཐར་པ་ཆ་མཐུན་ཞེས་བྱའོ། །དབྱེ་ན། ཉན་ཐོས། རང་རྒྱལ། ཐེག་ཆེན་གྱི་ཐར་པ་ཆ་མཐུན་གསུམ། དང་པོའི་མཚན་ཉིད། ཉན་ཐོས་ ༼༣༢༩༽ ཀྱི་སྦྱོར་ལམ་མ་སྐྱེས་གོང་གི་ཐེག་པ་ཆུང་ངུའི་མངོན་རྟོགས། དབྱེ་ན། ཆུང་ངུ༌། འབྲིང༌། ཆེན་པོ་གསུམ། རང་རྒྱལ་དེས་མཚོན། གསུམ་པའི་མཚན་ཉིད་ལ་ཁ་ཅིག ཐབས་ཤེས་ཁྱད་པར་ཅན་གཉིས་དང་ལྡན་པའི་ཐེག་ཆེན་ལས་དང་པོ་པའི་མངོན་རྟོགས། ཟེར། སྟོང་ཉིད་ལ་སྐྲག་པའི་སྟོབས་ཀྱིས་ཐེག་དམན་ལམ་དུ་དངོས་སུ་འཇུག་ཁ་མའི་ཐེག་ཆེན་ཚོགས་ལམ་པའི་མཁྱེན་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། སྟོང་ཉིད་ལ་སྐྲག་པའི་ལམ་མ་ཡིན་པར་ཐལ། སྟོང་ཉིད་རྟོགས་པའི་ཤེས་རབ་ཁྱད་པར་ཅན་དང་ལྡན་པའི་ཕྱིར། ཚོགས་སྦྱོར་གཉིས་ས་དང་པོ་དང་བཅས་པར་བསྐལ་པ་གྲངས་མེད་གཅིག་ཏུ་ཚོགས་བསོག་དགོས་པ་མ་ཡིན་པར་ཐལ། བར་བསྐལ་གཅིག་གི་བར་དུ་ཚོགས་བསོག་པའི་བྱང་སེམས་ཚོགས་ལམ་པ་མེད་པའི་ཕྱིར། མ་གྲུབ་ན། བར་བསྐལ་གཅིག་གི་བར་དུ་ཚོགས་བསོག་པ་སྔོན་དུ་སོང་བའི་ཐེག་ཆེན་གྱི་ཚོགས་ ༼༣༣༠༽ ལམ་སྐད་ཅིག་ཐ་མའི་ཡེ་ཤེས་ཆོས་ཅན། ཐེག་ཆེན་ལས་དང་པོ་པའི་མངོན་རྟོགས་མ་ཡིན་པར་ཐལ། ཐེག་ཆེན་གྱི་ལམ་ཐོབ་ནས་བར་བསྐལ་གཅིག་དུ་ཚོགས་བསོག་པ་སྔོན་དུ་སོང་བའི་ལམ་ཡིན་པའི་ཕྱིར།

འདོད་ན། ཡིན་པར་ཐལ། ཐེག་ཆེན་གྱི་ཐར་པ་ཆ་མཐུན་ཡིན་པའི་ཕྱིར། རང་ལུགས་ཐེག་ཆེན་གྱི་སྦྱོར་ལམ་མ་སྐྱེས་གོང་གི་ཐབས་ཤེས་ཁྱད་པར་ཅན་གཉིས་ཀྱིས་ཟིན་པའི་རིགས་སུ་གནས་པའི་ཐེག་ཆེན་སྐྱེས་བུའི་མངོན་རྟོགས། དབྱེ་ན། ཆུང་ངུ༌། འབྲིང༌། ཆེན་པོ་གསུམ། གསུམ་པ་ནི། འཁོར་བའི་ཉེས་དམིགས་དང་བདག་མེད་སྟོན་པའི་གཏམ་ཐོས་པ་ཙམ་ལ་བཅོས་མ་མ་ཡིན་པའི་སྒོ་ནས་ལུས་ཀྱི་བ་སྤུ་གཡོ་བ། མིག་ནས་མཆི་མ་འབྲུལ་བ་སོགས་བྱེད་པ་ནི་ཐར་པ་ཆ་མཐུན་ཐོབ་པའི་རྟགས་སུ་བཤད་དེ། མཛོད་འགྲེལ་ལས། གང་ལ་འཁོར་བའི་ཉེས་དམིགས་དང༌། བདག་མེད་པ་དང་མྱ་ངན་ལས་འདས་པའི་ཡོན་ཏན་བརྗོད་པའི་གཏམ་ཐོས་ནས། སྤུ་ཟིང་ཞེས་བྱེད་པ་དང༌། མཆི་མ་ ༼༣༣༡༽ འབྲུལ་ཅེས་བྱེད་པ་དེ་ལ་ནི་ཐར་པའི་ཆ་དང་མཐུན་པའི་དགེ་བའི་རྩ་བ་ཡོད་པར་ཤེས་པར་བྱ་སྟེ། དབྱར་མྱུ་གུ་སྐྱེ་བ་ལས་གཡུལ་གྱི་གསེབ་ན་ས་བོན་ཡོད་པར་ཤེས་པ་བཞིན་ནོ། །ཞེས་སོ། །བཞི་པ་ལ། སྤྱིར་བསྟན་པ་དང༌། དོགས་གཅོད་གཉིས། དང་པོ་ནི། གཞི་ཚུལ་ཁྲིམས་རྣམ་པར་དག་པ་དང་ལྡན་པ། དེའི་ཡན་ལག་ཏུ་དབང་པོའི་སྒོ་ཆགས་སོགས་ལ་སྡོམ་པ་དང༌། ཟས་ཀྱི་ཚོད་ཤེས་པ་དང༌། རྒྱུད་ཡོངས་སུ་སྨིན་པའི་ཁྱད་པར། ཡན་ལག་བཅུ་གཉིས་ཀྱི་གསུང་རབ་ལ་ཐོས་བསམ་གྱི་རྣལ་འབྱོར་ལ་བརྩོན་པ། ངོ་བོའི་ཁྱད་པར་ཐོས་བསམ་བསྒོམ་གསུམ་གྱི་དགེ་རྩས་བསྡུས་པ། བྱེད་ལས་ཀྱི་ཁྱད་པར་གནས་ལུགས་ཀྱི་དོན་མངོན་སུམ་དུ་རྟོགས་པ་མྱུར་དུ་བསྒྲུབ་པར་བྱེད་པའི་ཡོན་ཏན་དང་ལྡན་ཏེ། ཀུན་བཏུས་ལས། ཚོགས་ཀྱི་ལམ་གང་ཞེ་ན། ཞེས་པ་ནས། ཟས་ཀྱི་ཚོད་ཤེས་པ་དང༌། ནམ་གྱི་ཆ་སྟོད་དང་ནམ་གྱི་ཆ་སྨད་ལ་མི་ཉལ་བར་རྣལ་ ༼༣༣༢༽ འབྱོར་ལ་བརྩོན་པ་དང༌། ཤེས་བཞིན་དུ་གནས་པར་མངོན་པར་དགའ་བའོ། །ཡང་གང་རྒྱུར་གྱུར་པའི་དགེ་བ་གཞན་དང༌། ཐོས་པ་ལས་བྱུང་བ་དང༌། ཞེས་པ་ནས། དེ་བསྒོམ་པས་མངོན་པར་རྟོགས་པ་དང༌། རྣམ་པར་ཐར་པ་འགྱུར་བའི་གནས་ཀྱི་སྣོད་ཉིད་དུ་འགྱུར་རོ། །ཞེས་སོ། །གཉིས་པ་ལ་རྫོགས་པའི་བྱང་ཆུབ་རྣོན་པོ་ཡིས། །རྟོགས་སླ་རྟུལ་པོས་རྟོགས་དཀར་བཞེད། །ཅེས་པའི་དོན་ལ།

འདྲེ་ཆེན་པོ་ན་རེ། ད་ལྟ་ཐེག་ཆེན་གྱི་ཚོགས་ལམ་མ་ཡིན་པ་ལ། ཐེག་ཆེན་དུ་རིགས་ངེས་པ། ཐེག་དམན་དུ་རིགས་ངེས་པ། གང་དུ་ཡང་རིགས་མ་ངེས་པ་གསུམ་དུ་ཡོད་ཅིང༌། དེ་ལ་དབང་པོ་རྣོ་རྟུལ་འབྲིང་གསུམ་གྱི་བསྟན། རྣོ་རྟུལ་དངོས་སུ་བསྟན་ནས་འབྲིང་པོ་ཤུགས་ལ་བསྟན། ཨར་ན་རེ། ཐེག་ཆེན་གྱི་ཚོགས་ལམ་ལ། ཐེག་ཆེན། རང་རྒྱལ། ཉན་ཐོས་སུ་རིགས་ངེས་པ་གསུམ་ལ། དབང་པོ་རྣོ་འབྲིང་རྟུལ་གསུམ་གྱིས་སྒྲས་བསྟན། ཞེས་གསུང་ངོ༌། །ཁ་ཅིག འདིར་བསྟན་ ༼༣༣༣༽ གྱི་དབང་པོ་རྣོན་པོ་ཐེག་ཆེན་གྱི་ཚོགས་ལམ། རྟུལ་པོ་ཐེག་དམན་གྱི་ཚོགས་ལམ་ཡིན་ཟེར། ལུགས་དང་པོ་གཉིས་མི་འཐད་དེ། ཐེག་དམན་དུ་རིགས་ངེས་པའི་གང་ཟག་ནི། ལམ་གཞན་དུ་བསྒྱུར་དུ་མེད་པར་དང་པོ་ཉིད་ནས་ཐེག་དམན་གྱི་ལམ་དུ་འཇུག་པར་ངེས་པ་ཅན་ཡིན་པའི་ཕྱིར། ཐེག་དམན་གྱི་ལམ་དུ་འཇུག་ངེས་ཀྱི་གང་ཟག་ཡིན་ན། ཐེག་དམན་དུ་རིགས་ངེས་པས་ཁྱབ་པར་ཐལ། ཐེག་དམན་དུ་རིགས་ངེས་པ་དང༌། ཐེག་ཆེན་ཚོགས་ལམ་པའི་གཞི་མཐུན་ཡོད་པའི་ཕྱིར། འདོད་ན། རང་གི་སྐད་ཅིག་གཉིས་པར་ཐེག་དམན་གྱི་ཚོགས་ལམ་དུ་འཇུག་ཁ་མའི་མ་ངེས་པའི་རིགས་ཅན་གྱི་བྱང་སེམས་ཚོགས་ལམ་པ་ཆོས་ཅན། དེར་ཐལ། དེའི་ཕྱིར། གསུམ་པ་མི་འཐད་དེ། འདིར་དངོས་བསྟན་གྱི་ཚོགས་ལམ་མཐའ་དག་ཐེག་ཆེན་གྱི་ཚོགས་ལམ་ཡིན་པའི་ཕྱིར། གཞན་དུ་ན། རང་རྒྱལ་གྱི་ཐར་པ་ཆ་མཐུན་གྱིས་རང་རྒྱལ་གྱི་བྱང་ཆུབ་ཐོབ་ཚུལ་དང༌། ཉན་ཐོས་ཀྱི་ཐར་ ༼༣༣༤༽ པ་ཆ་མཐུན་གྱིས་ཉན་ཐོས་ཀྱི་བྱང་ཆུབ་ཐོབ་ཚུལ་འདིར་ཤུགས་ལ་བསྟན་པ་མི་འཐད་པར་ཐལ། ཁས་ལེན་རྟགས། འདོད་ན། ཤུགས་ཀྱིས་ན་འབྲིང་པོ་རྣམས་ཀྱིས་ནི་རང་སངས་རྒྱས་ཀྱི་བྱང་ཆུབ་རྟོགས་ལ། ཆུང་ངུ་རྣམས་ཀྱིས་ནི་ཉན་ཐོས་ཀྱི་བྱང་ཆུབ་རྟོགས་སོ་ཞེས་བྱ་བ་འདི་འཕངས་པ་ཡིན་ནོ། །ཞེས་པ་དང༌། འགལ། རང་ལུགས། སྤྱིར་ཚོགས་ལམ་ལ་ཐེག་པ་གསུམ་གྱི་ཚོགས་ལམ་གསུམ་ལས། ཐེག་པ་ཆེན་པོའི་ཚོགས་ལམ་ལ། དབང་པོ་རྣོན་པོ་དང༌།

རྟུལ་པོ་གཉིས། དང་པོས་བླ་མེད་བྱང་ཆུབ་བདེ་བླག་ཏུ་རྟོགས་པར་སླ་སྟེ། དེ་ཡང་དབང་པོ་རྣོ་བས་བླ་མེད་བྱང་ཆུབ་ལས་ཕྱིར་ལྡོག་དཀའ་བའི་ཕྱིར། དེ་ཡིན་ན། ཕྱིར་མི་ལྡོག་པས་མ་ཁྱབ་སྟེ། དེ་དང་མ་ངེས་པའི་རིགས་ཅན་གྱི་གཞི་མཐུན་ཡོད་པའི་ཕྱིར། དབང་པོ་རྟུལ་པོས་བླ་མེད་བྱང་ཆུབ་རྣོན་པོ་ལ་ལྟོས་ཏེ་ཐོབ་དཀའ་བ་ཡིན་ཏེ། དབང་པོ་ཞན་པའི་སྟོབས་ཀྱིས་ཐེག་ཆེན་གྱི་རྟོགས་རིགས་དབང་རྣོན་ལ་ལྟོས་ཏེ་འཕེལ་དཀའ་བ་དང༌། ༼༣༣༥༽ གནས་སྐབས་བླ་མེད་བྱང་ཆུབ་ལ་ཡང་ཕྱིར་ལྡོག་སྲིད་པའི་ཕྱིར། དེ་ཡིན་ན་ཕྱིར་ལྡོག་པས་ཁྱབ་པ་མ་ཡིན་ཏེ། དེ་དང་ཐེག་ཆེན་དུ་རིགས་ངེས་པའི་གཞི་མཐུན་ཡོད་པའི་ཕྱིར། འདི་ལྟར་དད་པ་ལ་སོགས་པ་ཆེན་པོ་རྣོན་པོས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རྟོགས་པར་སླ་ལ། དེ་དག་ཉིད་རྟུལ་པོས་ནི་རྟོགས་པར་དཀའོ་ཞེས་བྱ་བ་འདི་ནི་ཆོས་ཉིད་ཡིན་པས་ཞེས་སོགས་རྩ་འགྲེལ་གྱིས་སྟོན། ཤེས་བྱ་ཀུན་རིག་གི་ལེགས་བཤད་རྣམ་པར་ཕྱེ་སྟེ་བཤད་པ་ཡིན་ནོ། །གཉིས་པ་ནི། ཐེག་ཆེན་ཚོགས་ལམ་པ་དབང་རྣོན་གྱིས་རྒྱུད་ཀྱི་མངོན་རྟོགས་ཆོས་ཅན། ཐེག་ཆེན་གྱི་ཐར་པ་ཆ་མཐུན་ཡིན་ཏེ། ཐབས་ཤེས་ཁྱད་པར་ཅན་གཉིས་དང་ལྡན་པའི་ཐེག་ཆེན་ལས་དང་པོ་པའི་མངོན་རྟོགས་ཡིན་པའི་ཕྱིར། གཉིས་པ་སྦྱོར་བ་རྒྱུད་ལ་སྐྱེས་པའི་གནས་སྐབས་ཀྱི་བསྒོམ་རིམ་ལ། རྒྱུད་ཡོངས་སུ་སྨིན་པ་ངེས་འབྱེད་ཆ་མཐུན། རྟེན་ཕྱིར་མི་ལྡོག་པའི་གང་ཟག བསྒོམ་བྱ་སྦྱོར་ ༼༣༣༦༽ བའི་ངོ་བོ་དང་གསུམ། དང་པོ་ལ། དངོས་དང༌། ཞར་ལ་ལམ་གསུམ་ལ་བཟློས་པ་སྤོང་བའོ། །དང་པོ་གོང་དུ་བཤད་ཟིན། གཉིས་པ་ནི། རྣམ་པ་དང་ལམ་དང༌། ཞེས་སྐབས་སུ། གཉིས་ཀྱི་དང་པོ་ལ། མི་འཐད་པའི་ཆ་དགག་པ་དང༌། རང་ལུགས་བཞག་པ་གཉིས། དང་པོ་ལ། སློབ་དཔོན་གྱིས་རྩ་བའི་དགོངས་པ་མ་རྟོགས་པར་འདོད་པ་དགག རྩ་བའི་དོན་གཞན་དུ་འཆད་པ་དགག འགྲེལ་བའི་འཆད་ཚུལ་མི་འཐད་པ་དགག་པའོ། །དང་པོ་ནི་ལོ་ཆེན་ན་རེ།

རྩ་བའི་དགོངས་པ་ལ་སྐབས་དང་པོ་དྲུག་ཏུ་བསྟན་པའི་སྦྱོར་མཐོང་བསྒོམ་གསུམ་རྣམས་མཚན་ཉིད་པ་ཡིན་ཅིང༌། སློབ་དཔོན་གྱི་དེ་ལྟར་མ་རྟོགས་ཏེ། སློབ་དཔོན་གྱི་སྦྱོར་བ་དང་གསུམ་གྱི་སྐབས་ནས་བསྟན་པའི་སྦྱོར་མཐོང་བསྒོམ་གསུམ་བཏགས་པ་བར་བཞེད་པའི་ཕྱིར། ཟེར། མི་འཐད་དེ། འདིར་བསྟན་གྱི་སྦྱོར་བ་དང་གསུམ་གྱི་སྐབས་ནས་བསྟན་པའི་སྦྱོར་མཐོང་བསྒོམ་གསུམ་བཏགས་པ་བར་འཆད་བྱེད་ཀྱི་གཞུང་འདི་སློབ་དཔོན་གྱི་རང་གཞུང་མ་ཡིན་ཏེ། ༼༣༣༧༽ རྒྱས་བཤད་ཀྱི་སྐབས་སུ་བསྟན་པའི་སྦྱོར་མཐོང་བསྒོམ་གསུམ་རྣམས་མཚན་ཉིད་པ་ཡིན་པ་ལ། དངོས་ལ་གནོད་བྱེད་ཅུང་ཟད་ཀྱང་མ་བསྟན་པའི་ཕྱིར། གཉིས་པ་ལ། སྐབས་དང་པོ་གསུམ་དུ་བསྟན་པའི་སྦྱོར་མཐོང་བསྒོམ་གསུམ་རྣམས་སྦྱོར་མཐོང་བསྒོམ་གསུམ་མཚན་ཉིད་པ་ཡིན་ཅིང༌། སྦྱོར་བ་དང་གསུམ་གྱི་སྐབས་ནས་བསྟན་པའི་སྦྱོར་མཐོང་བསྒོམ་གསུམ་རྣམས་དེ་བཏགས་པ་བ་ཡིན་ཏེ། རྣམ་རྫོགས་སྦྱོར་བ་འཆད་པའི་སྐབས་སུ་ས་བརྒྱད་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་ལ་སྦྱོར་མཐོང་སྒོམ་གསུམ་གྱི་མིང་གིས་བཏགས་ནས། རྩེ་སྦྱོར་གྱི་སྐབས་སུ་ས་དགུ་པའི། མཐར་གྱིས་སྦྱོར་གྱི་སྐབས་སུ་ས་བཅུ་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་ལ་སྦྱོར་མཐོང་སྒོམ་གསུམ་གྱི་མིང་གིས་བཏགས་ནས་བསྟན་པའི་ཕྱིར། དེ་ཡང་དག་སའི་ཡེ་ཤེས་ཆུང་ངུ་འབྲིང་ཆེན་པོ་གསུམ་ལ་སྦྱོར་མཐོང་སྒོམ་གྱི་མིང་གིས་འདོགས་པའི་རྒྱུ་མཚན་ཡོད་དེ། དེ་གཉིས་རིམ་གྱིས་སྐྱེ་བར་ཆོས་མཐུན་པའི་ཕྱིར། ༼༣༣༨༽ བཏགས་པ་ལ་དགོས་པ་ཡོད་དེ། དག་སའི་ཡེ་ཤེས་ཆུང་ངུ་འབྲིང་ཆེན་པོ་གསུམ་གཅིག་ཆར་སྐྱེའམ་སྙམ་པའི་ལོག་རྟོག་དགག་པའི་ཆེད་ཡོད་པའི་ཕྱིར། དངོས་ལ་གནོད་བྱེད་ནི། གལ་ཏེ་སྦྱོར་བ་དང་གསུམ་གྱི་སྐབས་ནས་བསྟན་པའི་སྦྱོར་མཐོང་བསྒོམ་གསུམ་པོ་དེ་མཚན་ཉིད་པ་ཡིན་ན། སྦྱོར་ལམ་གྱི་གནས་སྐབས་ན་སྒྲིབ་པའི་བག་ལ་ཉལ་མ་ལུས་པ་འཇོམས་པའི་གཉེན་པོ་ཡོད་པར་ཐལ།

བག་ལ་ཉལ་ཀུན་འཇོམས་པ་དང༌། །ཞེས་པའི་སྐབས་ནས་བསྟན་པའི་སྦྱོར་ལམ་དེ་སྦྱོར་ལམ་མཚན་ཉིད་པ་ཡིན་པའི་ཕྱིར། སྦྱོར་ལམ་ན་དགེ་བའི་རྩ་བ་འཇིག་རྟེན་ལས་ཁྱད་པར་དུ་འཕགས་པ་ཡོད་པར་ཐལ། ལུས་ལ་སྲིན་བུ་རྣམས་མི་འབྱུང༌། །ཞེས་པའི་སྐབས་ནས་བསྟན་པའི་སྦྱོར་ལམ་དེ་སྦྱོར་ལམ་མཚན་ཉིད་པ་ཡིན་པའི་ཕྱིར། ཁྱབ་སྟེ། དགེ་བའི་རྩ་བ་འཇིག་རྟེན་ལས་མངོན་པར་འཕགས་པ་ཉིད་ཀྱིས་ལུས་ལ་སྲིན་བུའི་རིགས་བརྒྱད་ཁྲི་མི་འབྱུང་བ་དང༌། ཞེས་སོ། །སྦྱོར་ལམ་ན་རང་ཉིད་བྱང་སེམས་ཀྱི་སྐྱོན་མེད་པའི་ས་ལ་ ༼༣༣༩༽ གནས་ནས་གདུལ་བྱ་གཞན་དེ་ལ་འགོད་པ་དང༌། རང་ཉིད་རྣམ་མཁྱེན་གྱི་ཡེ་ཤེས་དངོས་སུ་སྐྱེད་པ་ལ་གནས་ནས་གདུལ་བྱ་གཞན་དེ་ལ་འགོད་པར་ཡོད་པར་ཐལ། དྲོ་བ་རྣམས་ཀྱིས་དམིགས་པ་འདིར། །ཞེས་སོགས་ཀྱི་སྐབས་ནས་བསྟན་པའི་སྦྱོར་ལམ་དེ་སྦྱོར་ལམ་མཚན་ཉིད་པ་ཡིན་པའི་ཕྱིར། སྦྱོར་ལམ་ན་མཁྱེན་གསུམ་གྱི་ཆོས་ཡོངས་སུ་རྫོགས་པ་ཡོད་པར་ཐལ། ཀུན་མཁྱེན་ཉིད་གསུམ་ཆོས་རྣམས་ཀྱི། །ཞེས་པའི་སྐབས་ནས་དངོས་བསྟན་གྱི་དེ་དེ་ཡིན་པའི་ཕྱིར། ཟེར། དམ་བཅའ་མི་འཐད་པ་དང༌། སྒྲུབ་བྱེད་མི་འཐད་པ་གཉིས། དང་པོ་ནི། རྒྱན་འདིར་སྦྱོར་ལམ་པ་ཕྱིར་མི་ལྡོག་དུ་སྒྲུབ་པར་བྱེད་པའི་གཏན་ཚིགས་ཉི་ཤུ་དངོས་སུ་སྟོན་བྱེད་ཀྱི་རྒྱན་གཞུང་མེད་པར་ཐལ། གཟུགས་ལ་སོགས་ལ་ལྡོག་སོགས་རྟགས། །རྣམ་པ་ཉི་ཤུར་བརྗོད་པ་ཡིས། །ཞེས་པའི་སྐབས་ནས་དངོས་སུ་བསྟན་པའི་རྟགས་ཉི་ཤུ་པོ་དེ་དེ་ཕྱིར་མི་ལྡོག་ཏུ་སྒྲུབ་པར་བྱེད་པའི་རྟགས་མ་ཡིན་པའི་ཕྱིར། དེས་ ༼༣༤༠༽ མཐོང་ལམ་དང་སྒོམ་ལམ་ལ་རིགས་བསྒྲེ། མཐོང་ལམ་རྩེ་སྦྱོར་མཚན་ཉིད་པ་དངོས་སུ་འཆད་བྱེད་ཀྱི་རྒྱན་གཞུང་མེད་པར་ཐལ། སྐད་ཅིག་གཅིག་པའི་བཟོད་པ་ཡིས། །བསྡུས་པ་དེ་འདིར་མཐོང་བའི་ལམ། །ཞེས་པ་འདིས་དེ་མ་བསྟན་པའི་ཕྱིར། ས་བརྒྱད་པའི་ཡེ་ཤེས་ཆེན་པོ་དེ་སྒོམ་ལམ་མཚན་ཉིད་པ་མ་ཡིན་པར་ཐལ།

དེ་དེ་ཡིན་པ་ལ་དངོས་ལ་གནོད་བྱེད་ཡོད་པའི་ཕྱིར། ས་བརྒྱད་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་ལ་རྣམ་རྫོགས་སྦྱོར་བ་འཆད་པའི་སྐབས་སུ་སྦྱོར་མཐོང་སྒོམ་གསུམ་གྱི་མིང་གིས་འདོགས་པའི་རྒྱུ་མཚན། བཏགས་པའི་དགོས་པ། དངོས་ལ་གནོད་བྱེད་གསུམ་ཚང་བའི་ཕྱིར། གཉིས་པ་ནི། ཐལ་འགྱུར་དང་པོ་ལ། སྦྱོར་ལམ་ན་བདེན་འཛིན་མ་ལུས་པ་ཟད་པ་ཡོད་པར་ཐལ། ལུང་སྟོན་པ་དང་རློམ་པ་ཟད། །ཅེས་པའི་སྐབས་ནས་བསྟན་ནས་སྦྱོར་ལམ་དེ་དེ་ཡིན་པའི་ཕྱིར། གཉིས་པ་ལ། སྦྱོར་ལམ་ན་རྣམ་པར་མི་རྟོག་པའི་ཡེ་ཤེས་ཡོད་པར་ཐལ། ཏིང་འཛིན་རྣམ་པར་མི་རྟོག་པ། །ཞེས་ ༼༣༤༡༽ པའི་སྐབས་ནས་དངོས་བསྟན་གྱི་དེ་དེ་ཡིན་པའི་ཕྱིར། གསུམ་པ་ལ། དྲོ་བ་རྣམས་ཀྱི་དམིགས་པ་འདིར། །ཞེས་པའི་སྐབས་ནས་དངོས་སུ་བསྟན་པའི་སྦྱོར་ལམ་གྱི་མིང་གིས་བཏགས་པའི་མཁྱེན་པ་དེ་ཡིན་ན། བྱང་སེམས་ཀྱི་སྐྱོན་མེད་པའི་ས་ལ་གནས་པ་དང༌། རྣམ་མཁྱེན་གྱི་ཡེ་ཤེས་དངོས་སུ་སྐྱེད་བྱེད་ཡིན་དགོས་པར་ཐལ། ཁྱབ་འབྲེལ་དེ་འཐད་པའི་ཕྱིར། འདོད་ན། ས་བརྒྱད་པའི་ཡེ་ཤེས་ཆུང་ངུ་ཆོས་ཅན། དེར་ཐལ། དེའི་ཕྱིར། བཞི་པ་ལ། ཀུན་མཁྱེན་ཉིད་གསུམ་ཆོས་རྣམས་ཀྱི། །ཞེས་པའི་སྐབས་ནས་དངོས་བསྟན་གྱི་སྦྱོར་ལམ་གྱི་མིང་གིས་བཏགས་པའི་མཁྱེན་པ་ཡིན་ན། མཁྱེན་གསུམ་གྱི་ཆོས་ཡོངས་སུ་རྫོགས་པས་ཁྱབ་པར་ཐལ། ཁྱབ་འབྲེལ་དེ་འཐད་པའི་ཕྱིར། འདོད་ན། ས་དགུ་པའི་ཡེ་ཤེས་ཆུང་ངུ་ཆོས་ཅན། དེར་ཐལ། དེའི་ཕྱིར། རྟགས་གཉིས་ཀ་ཁས། གསུམ་པ་ལ། ཁ་ཅིག གཞུང་འདི་ལམ་གསུམ་བཟློས་སྤོང་ལ་ཅུང་ཟད་ 

༼༣༤༢༽ སྦྱར་དུ་རུང་ཀྱང༌། དེ་འབའ་ཞིག་ལ་སྦྱོར་བ་སྐབས་དོན་མ་ཡིན་ཏེ། འདིར་མངོན་པར་རྟོགས་པ་རྐྱང་པའི་ལམ་རིམ་བཀག་ནས། ཁུག་པའི་ལམ་རིམ་འཆད་ཚུལ་གཙོ་བོར་བསྟན་པའི་ཕྱིར། ཟེར། མི་འཐད་དེ། མངོན་པར་རྟོགས་པ་རྐྱང་པའི་ལམ་རིམ་བཀག་ནས། ཁུག་པའི་ལམ་རིམ་འཆད་ཚུལ་བསྟན་བཅོས་རྩ་བར་གཙོ་བོར་བསྟན་པའི་ཕྱིར་ཏེ། མཁྱེན་གསུམ་ཐོས་བསམ་གྱིས་གཏན་ལ་ཕབ་པའི་དོན་སྦྱོར་བ་བཞིའི་སྒོ་ནས་ཉམས་སུ་བླངས་པས་འབྲས་བུ་ཆོས་སྐུ་མངོན་དུ་བྱེད་པ་ནི། མངོན་པར་རྟོགས་པ་ཁུག་པའི་ལམ་རིམ་གྱི་དོན་ཡིན་ལ། དེ་ཉིད་རྒྱན་འདིར་གཙོ་བོར་བསྟན་ཟིན་པའི་ཕྱིར། གཞན་ཡང༌། གཞུང་འདི་ལས་དོན་གཞན་དུ་གྱུར་པའི་སྐབས་དང་པོ་དྲུག་ཏུ་ལམ་གསུམ་བསྟན་པ་ལ་བཟློས་པ་སྤོང་བར་བྱེད་པའི་དོན་གསལ་གྱི་གཞུང་ཚིག་འབྱུང་རིགས་པར་ཐལ། གཞུང་འདི་དེ་ལྟ་བུའི་བཟློས་པ་སྤོང་བྱེད་མ་ཡིན་པ་གང་ཞིག དེ་ལྟ་བུའི་བཟློས་པ་སྤོང་བྱེད་ཀྱི་དོན་ ༼༣༤༣༽ གསལ་གྱི་གཞུང་གཅིག་འབྱུང་རིགས་པའི་ཕྱིར་ཏེ། དེ་ལྟ་བུའི་བཟློས་པ་སྤོང་བྱེད་རྒྱན་རྩ་འགྲེལ་གང་རུང་གཅིག་འབྱུང་རིགས་ལ། རྩ་བར་དེའི་བཟློས་སྤོང་དངོས་སུ་མ་མཛད་པའི་ཕྱིར། རྟགས་དང་པོ། རྒྱན་འདིར་སྦྱོར་མཐོང་སྒོམ་གསུམ་ལན་དྲུག་བསྟན་པ་ལ་བཟློས་པའི་སྐྱོན་ཡོད་དམ་སྙམ་པའི་དོགས་པ་སྐྱེ་ཤིང༌། དོགས་པ་དེ་ཉིད་སྤོང་ཡང་དགོས་པའི་ཕྱིར། ཁ་ཅིག རྣམ་རྫོགས་སྦྱོར་བ་འཆད་པའི་སྐབས་ནས་བསྟན་པའི་སྦྱོར་མཐོང་སྒོམ་གསུམ་ལ་དེ་ཙམ་པོ་བ་དང༌། ཁྱད་པར་ཅན་གཉིས་ཡོད་ཅིང༌། དེ་བཞིན་དུ་རྩེ་སྦྱོར། མཐར་གྱིས་སྦྱོར་ལ་ཡང་ཙམ་པོ་པ་དང༌། ཁྱད་པར་ཅན་གཉིས་གཉིས་ཡོད། དེ་ཡང་ས་བདུན་པ་མན་ཆད་ཀྱི་སྦྱོར་མཐོང་སྒོམ་གསུམ་ནི་ཙམ་པོ་པ། དག་སའི་ཡེ་ཤེས་ཆུང་ངུ་འབྲིང་ཆེན་པོ་གསུམ་ནི་སྦྱོར་མཐོང་སྒོམ་གསུམ་ཁྱད་པར་ཅན་ཡིན་ལ། དེ་ཉིད་ལ་འདིར་དེ་གསུམ་གྱི་མིང་གིས་བཏགས་ནས་བསྟན་པ་ཡིན་ནོ། །དེས་ན་གཞུང་འདི་སློབ་དཔོན་གྱི་རང་

༼༣༤༤༽ གཞུང་ཡིན་ཀྱང༌། དེ་གསུམ་མཚན་ཉིད་པ་ཡིན་པ་མི་འགལ་ལོ། །ཞེས་ཟེར་རོ། །དྲོ་བ་རྣམས་ཀྱི་དམིགས་པ་འདིར། །ཞེས་པའི་སྐབས་ནས་དངོས་བསྟན་གྱི་སྦྱོར་ལམ་ཡིན་ན། སྦྱོར་ལམ་ཡིན་པས་མ་ཁྱབ་པར་ཐལ། རྣམ་རྫོགས་སྦྱོར་བ་འཆད་པའི་སྐབས་ནས་བསྟན་པའི་སྦྱོར་ལམ་དེ་མཚན་བཏགས་གཉིས་སུ་འབྱེད་རིགས་པའི་ཕྱིར། དག་སའི་ཡེ་ཤེས་ཆེན་པོ་དེ་སྒོམ་ལམ་བཏགས་པ་པར་ཐལ། འདིར་དག་སའི་ཡེ་ཤེས་ཆུང་ངུ་འབྲིང་ཆེན་པོ་གསུམ་ལ་སྦྱོར་མཐོང་སྒོམ་གསུམ་གྱི་མིང་གིས་བཏགས་ནས་བསྟན་པ་དེ་སྒྲ་ཇི་བཞིན་དུ་ཁས་ལེན་རིགས་པའི་ཕྱིར། རྟགས་གཉིས་ཀ་ཁས། རང་ལུགས་རྒྱན་འདིར་སྦྱོར་མཐོང་སྒོམ་གསུམ་ཇི་ལྟར་བསྟན་ཚུལ། དེ་དག་མཚན་ཉིད་པ་ཡིན་པའི་སྒྲུབ་བྱེད། དེ་ལ་དོགས་པ་བཀོད་དེ་བཟློས་པ་སྤོང་ཚུལ་ལོ། །དང་པོ་ནི། སྐབས་དང་པོ་གཉིས་སུ་བསྟན་ཚུལ་གོ་སླ་ཞིང༌། གསུམ་པར་སྦྱོར་ལམ་དང་སྒོམ་ལམ་གཉིས་ཚིག་ཟིན་ལ་མ་བསྟན་ཀྱང༌། དོན་ཐོབ་ལ་ ༼༣༤༥༽ རྫོགས་པར་བསྟན་ཏེ། དེར་གཉེན་པོ་གཞི་ཤེས་དང་མི་མཐུན་ཕྱོགས་ཀྱི་གཞི་ཤེས་རྫོགས་པར་བསྟན་པའི་ཕྱིར། རྣམ་ཀུན་གྱི་སྦྱོར་བ་དང༌། རྩེ་སྦྱོར་གྱི་སྐབས་སུ་བསྟན་ཚུལ་གོ་སླ་ཞིང༌། མཐར་གྱིས་སྦྱོར་གྱི་སྐབས་སུ་སྦྱོར་མཐོང་སྒོམ་གསུམ་རྩ་བའི་ཚིག་ཟིན་ལ་མེད་ཀྱང༌། འགྲེལ་པས་ཁ་བཀང་ནས་བསྟན་ཏེ། མཐར་གྱིས་པའི་བྱ་བ། དེའི་བསླབ་པ། དེའི་སྒྲུབ་པ་གསུམ་སྦྱོར་མཐོང་སྒོམ་གསུམ་ལ་སྦྱར་ནས་བཤད་པའི་ཕྱིར་ཏེ། སངས་རྒྱས་རྗེས་སུ་དྲན་པའི་མཐར་གྱིས་པའི་སྐབས་སུ། དོན་དམ་པ་དྲན་པ་མེད་པའི་མཚན་ཉིད་ཀྱི་སངས་རྒྱས་རྗེས་སུ་དྲན་པ་རྣམ་པ་གསུམ་པོ། གོ་རིམ་བཞིན་དུ་ངེས་པར་འབྱེད་པའི་ཆ་དང་མཐུན་པ་དང་མཐོང་བ་དང་སྒོམ་པའི་ལམ་བརྗོད་པར་བྱེད་པ་དང༌། ཞེས་གསུངས་པའི་ཕྱིར་རོ། །གཉིས་པ་ལ། སྐབས་དང་པོ་གསུམ་གྱི་སྦྱོར་མཐོང་སྒོམ་གསུམ་མཚན་ཉིད་པ་མ་ཡིན་པའི་དོགས་པ་ཤས་ཆུང་བས་དེ་ལ་སྒྲུབ་བྱེད་འགོད་མི་དགོས་

༼༣༤༦༽ ཤིང༌། སྦྱོར་བ་དང་གསུམ་གྱི་སྐབས་ནས་བསྟན་པའི་སྦྱོར་ལམ་མཚན་ཉིད་པར་སྒྲུབ་པ་དང༌། དེས་མཐོང་སྒོམ་ལ་ཡང་མཚོན་པའི་ཚུལ་ལོ། །དང་པོ་ནི། རྣམ་ཀུན་གྱི་སྐབས་ཀྱི་སྦྱོར་ལམ་དེ་དེ་མཚན་ཉིད་པ་ཡིན་ཏེ། མཚན་མེད་རབ་ཏུ་སྦྱིན་ལ་སོགས། །ཞེས་སྐབས་ཀྱི་ཐར་པ་ཆ་མཐུན་དེ་དེ་མཚན་ཉིད་པ་གང་ཞིག དེ་དང་དྲོ་བ་རྣམས་ཀྱིས་དམིགས་པ་འདིར། །ཞེས་སྐབས་ཀྱི་སྦྱོར་ལམ་གཉིས་པོ་དངོས་ཀྱི་རྒྱུ་འབྲས་སུ་བཤད་པའི་ཕྱིར། དང་པོ་ཡིན་ཏེ་དེའི་སྐབས་ཀྱི་དད་སོགས་ལྔ་པོ་དེ་རྣམ་བྱང་གི་དབང་པོའི་ངོ་བོ་མ་ཡིན་པར་བཤད་པའི་ཕྱིར། གཉིས་པ་གྲུབ་སྟེ། ཐར་པའི་ཆ་དང་མཐུན་པར་སྐྱེས་པའི་སྤྲོ་བ་ཅན་ལ་ངེས་པར་འབྱེད་པའི་ཆ་དང་མཐུན་པར་འབྱུང་བས། ཞེས་གསུངས་པའི་ཕྱིར། རྩེ་སྦྱོར་གྱི་སྐབས་ཀྱི་སྦྱོར་ལམ་དེ་དེ་མཚན་ཉིད་པ་ཡིན་ཏེ། རྟགས་ལ་སོགས་པ་དེ་དག་ནི་གོ་རིམ་བཞིན་དུ་དྲོ་བ་ལ་སོགས་པ་ངེས་པར་འབྱེད་པའི་ཆ་དང་མཐུན་པ་བཞི་ཡི་ངོ་བོ་ཡིན་པར་ཁོང་དུ་ཆུད་པར་བྱའོ། ། ༼༣༤༧༽ ཞེས་སོ། །མཐར་གྱིས་པའི་སྐབས་ཀྱི་སྦྱོར་ལམ་དེ་དེ་མཚན་ཉིད་པ་ཡིན་ཏེ། དེར་རྩེ་སྦྱོར་སྔོན་དུ་སོང་ཞིང་མཁྱེན་གསུམ་གྱི་རྣམ་པ་རིམ་པ་བཞིན་དུ་བསྒོམ་པའི་སྦྱོར་བ་མཐའ་དག་མཐར་གྱིས་སྦྱོར་དུ་སྟོན་པའི་ཕྱིར། གཉིས་པ་ནི། དེས་སྦྱོར་བ་དང་གསུམ་གྱི་སྐབས་ནས་བསྟན་པའི་མཐོང་སྒོམ་ལམ་གྱི་སྒྲུབ་བྱེད་ཀྱང་ཤེས་པར་བྱ་སྟེ། རྒྱུ་མཚན་མཚུངས་པའི་ཕྱིར་རོ། །གསུམ་པ་ལ། རྩོད་པ་དང་ལན་གཉིས། དང་པོ་ནི། སྐབས་དང་པོ་དྲུག་གི་སྦྱོར་ལམ་སྟོན་གྱི་གཞུང་རྣམས་ལ་བཟློས་པའི་སྐྱོན་ཡོད་པར་ཐལ། དེར་སྦྱོར་ལམ་མཚན་ཉིད་པ་ལན་དྲུག་བསྟན་པའི་ཕྱིར། དེ་བཞིན་དུ་མཐོང་ལམ་དང་སྒོམ་ལམ་ལ་སྦྱར། ཞེ་ན། གཉིས་པ་ལ། རང་ལུགས་ཀྱི་ལན་དང༌། གཞན་གྱི་ལན་གཉིས། དང་པོ་ནི། སྐབས་དང་པོ་གསུམ་དུ་སྦྱོར་མཐོང་སྒོམ་གསུམ་བསྟན་པ་ལ་བཟློས་སྐྱོན་མེད་དེ། དེ་ལ་དགོས་པ་དང་བསྟན་ཚུལ་མི་འདྲ་བའི་ཁྱད་པར་གཉིས་གཉིས་ཡོད་པའི་ཕྱིར།

༼༣༤༨༽ དང་པོ་ཡོད་དེ། གཞི་ལམ་རྣམ་གསུམ་བདེན་པའི་སྐྱེ་མེད་དུ་སྒོམ་བྱུང་གི་སྒོ་ནས་དོན་སྤྱིའི་ཚུལ་དུ་རྟོགས་པ། མངོན་སུམ་དུ་རྟོགས་པ། རྟོགས་ཟིན་རྒྱུན་ལྡན་དུ་སྒོམ་པའི་རྟོགས་རིགས་གསུམ་པོ་དེ་སྦྱོར་མཐོང་སྒོམ་གསུམ་ལ་ཚང་བར་ཤེས་པའི་ཆེད་ཡིན་པའི་ཕྱིར། གཉིས་པ་ཡོད་དེ། སྐབས་དང་པོར་རྣམ་པ་བདེན་པའི་སྐྱེ་མེད་དུ་རྟོགས་པའི་ལྡོག་པ་ནས་དེ་གསུམ་བསྟན། གཉིས་པར་ལམ། གསུམ་པར་གཞིའི་དེ་ལྟར་བསྟན་པའི་ཕྱིར། སྦྱོར་བ་དང་གསུམ་གྱི་སྐབས་སུ་དེ་གསུམ་བསྟན་པ་ལ་བཟློས་སྐྱོན་མེད་དེ། དགོས་པ་དང་བསྟན་ཚུལ་མི་འདྲ་བའི་ཁྱད་པར་གཉིས་གཉིས་ཡོད་པའི་ཕྱིར། དང་པོ་ཡོད་དེ་མཁྱེན་གསུམ་གྱི་རྣམ་པ་སྐྱེ་མེད་གསུམ་དུ་བསྡུས་ནས་སྒོམ་པ། ཚོགས་ལམ་ལས་རབ་ཏུ་གྱུར་པའི་ཚུལ་གྱིས་བསྒོམ་པ། རྟོགས་པ་གོང་ནས་གོང་དུ་འཕེལ་བའི་ཕྱིར་རིམ་ཅན་དུ་སྒོམ་པའི་ཚུལ་གསུམ་ཀ་སྦྱོར་མཐོང་སྒོམ་གསུམ་ལ་ཚང་བར་ཤེས་པའི་ཆེད་ཡིན་པའི་ཕྱིར། གཉིས་པ་ཡོད་དེ། རྣམ་ཀུན་གྱི་ ༼༣༤༩༽ སྐབས་སུ་མཁྱེན་གསུམ་གྱི་རྣམ་པ་སྐྱེ་མེད་གསུམ་དུ་བསྡུས་ནས་སྒོམ་པའི་ལྡོག་པ་ནས་དེ་གསུམ་བསྟན་པའི་སོགས་རིགས་བསྒྲེ། འགྲེལ་ཆེན་ལས། མངོན་པར་རྟོགས་པ་རེ་རེ་ཞིང་ངེས་པར་འབྱེད་པའི་ཆ་ལ་སོགས་པ་ཅིའི་ཕྱིར་བཤད་ཅེ་ན། བརྗོད་པར་བྱ་སྟེ། རྣམ་པ་དང་ལམ་དང༌། གཞི་ཐམས་ཅད་རྣམ་པར་བསྒོམ་པའི་དབྱེ་བས་ཞེས་སོ། །དེས་ན་གཞུང་དང་པོ་འདིས་སྐབས་དང་པོ་གསུམ་དུ་བསྟན་པའི་བཟློས་སྤོང་དངོས་སུ་བསྟན་ནས། སྦྱོར་བ་དང་གསུམ་གྱི་སྐབས་སུ་དེ་གསུམ་བསྟན་པའི་བཟློས་སྤོང་ཤུགས་ལ་བསྟན་པ་ཡིན་ནོ། །གཉིས་པ་ནི། རྩོད་པའི་གཏན་ཚིགས་མ་གྲུབ་སྟེ། སྐབས་དང་པོ་གསུམ་གྱི་སྦྱོར་མཐོང་སྒོམ་གསུམ་མཚན་ཉིད་པ་ཡིན་ཀྱང༌། སྦྱོར་བ་དང་གསུམ་གྱི་སྐབས་ཀྱི་སྦྱོར་མཐོང་སྒོམ་གསུམ་བཏགས་པ་པ་ཡིན་པའི་ཕྱིར། ཚུལ་ཇི་ལྟར་བཏགས་ཚུལ་འཆད་པ་ནི། རྣམ་པ་ཀུན་མངོན་པར་རྫོགས་པར་རྟོགས་པ། །ཞེས་སོགས་ཀྱིས་

༼༣༥༠༽ བསྟན། དེས་ན་གཞུང་ཕྱི་མ་འདི། མཁན་པོ་རྣམ་སྣང་མཛད་ཀྱི་བཤད་པ་བཀོད་པ་ཡིན་གྱི། སློབ་དཔོན་གྱི་རང་གཞུང་མ་ཡིན་ཏེ། འདིའི་འཐད་དུ། འགྲེལ་ཆེན་ལས། ཁ་ཅིག་ནི་ཅིག་ཅར་སྐྱེ་བ་དགག་པར་བྱ་བའི་ཕྱིར་ངེས་པར་འབྱེད་པའི་ཆ་ལ་སོགས་པ་བསྟན་པ་ཡིན་ནོ་ཞེས་འདོད་དོ། །ཞེས་གསུངས་པའི་ཕྱིར་རོ། །གཉིས་པ་ནི། སྐབས་དང་པོ་གསུམ་དུ་སྦྱོར་མཐོང་སྒོམ་གསུམ་བསྟན་པ་ལ་བཟློས་པའི་སྐྱོན་མེད་དེ། རྣམ་མཁྱེན་འཆད་པའི་སྐབས་སུ་རྣམ་པ་བདེན་པའི་སྐྱེ་མེད་དུ་རྟོགས་པའི། ལམ་ཤེས་འཆད་པའི་སྐབས་སུ་ལམ་བདེན་པའི་སྐྱེ་མེད་དུ། གཞི་ཤེས་འཆད་པའི་སྐབས་སུ་གཞི་བདེན་པའི་སྐྱེ་མེད་དུ་རྟོགས་པའི་ལྡོག་པ་ནས་སྦྱོར་མཐོང་སྒོམ་གསུམ་བསྟན་པའི་ཕྱིར། ཤེས་བྱ་ཆོས་ཅན། མཁན་པོ་རྣམ་སྣང་མཛད་ཀྱི་ལུགས་ལ་སྦྱོར་བ་དང་གསུམ་གྱི་སྐབས་ནས་བསྟན་པའི་སྦྱོར་མཐོང་སྒོམ་གསུམ་དེ་བཏགས་པ་པར་བཞེད་དེ། དེའི་ལུགས་ལ་རྣམ་རྫོགས་སྦྱོར་བ་འཆད་པའི་ ༼༣༥༡༽ སྐབས་སུ་ས་བརྒྱད་པའི་ཡེ་ཤེས་ཆུང་ངུ་འབྲིང་ཆེན་པོ་གསུམ་ལ་སྦྱོར་མཐོང་སྒོམ་གསུམ་གྱི་མིང་གིས་བཏགས་ནས་བསྟན། རྩེ་སྦྱོར་འཆད་པའི་སྐབས་སུ་ས་དགུ་པའི་ཡེ་ཤེས་ཆུང་འབྲིང་ཆེ་གསུམ་ལ་དེ་གསུམ་གྱི་མིང་གིས། མཐར་གྱིས་པའི་སྦྱོར་བ་འཆད་པའི་སྐབས་སུ། ས་བཅུ་པའི་ཡེ་ཤེས་ཆུང་འབྲིང་ཆེན་པོ་གསུམ་ལ་དེ་གསུམ་གྱི་མིང་གིས་བཏགས་ནས་བསྟན་པའི་ཕྱིར། གཉིས་པ་ནི། ངེས་འབྱེད་ཡན་ལག་ནས་བཟུང་སྟེ། །ཞེས་སྐབས་སུ། གཉིས་ཀྱི་དང་པོ་ལ། གང་ཟག་གང་ཕྱིར་མི་ལྡོག་པ། ཡུལ་གང་ལས། རྒྱུ་གང་གིས། ཕྱིར་མི་ལྡོག་པའི་རྟགས་ཀྱི་རང་བཞིན་བཤད་པའོ། །དང་པོ་ལ། མཚན་གཞི། མཚན་ཉིད། དབྱེ་བའོ། །དང་པོ་ལ། དགག་བཞག་གཉིས། དང་པོ་ལ་ཁ་ཅིག ཕྱིར་མི་ལྡོག་པའི་གང་ཟག་ཡིན་ན། ཐེག་ཆེན་གྱི་སྦྱོར་ལམ་ཐོབ་དགོས་ཏེ། ངེས་འབྱེད་ཡན་ལག་ནས་བཟུང་སྟེ། །ཞེས་གསུངས་པའི་ཕྱིར་རོ། །ཟེར། ༼༣༥༢༽ གནས་སྐབས་ཐེག་ཆེན་དུ་རིགས་ངེས་པའི་ཚོགས་ལམ་པ་དབང་རྣོན་ཆོས་ཅན།

དེར་ཐལ། དེའི་ཕྱིར། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་རྒྱལ་སྲས་ཡིན་པའི་ཕྱིར་དང༌། ཕྱིར་མི་ལྡོག་པའི་བྱང་སེམས་ཡིན་ན། ངེས་འབྱེད་ཡན་ལག་ནས་བཟུང་སྟེ། །ཞེས་སོགས་ཀྱི་སྐབས་ནས་དངོས་སུ་བསྟན་པས་ཁྱབ་པར་ཐལ། སྒྲུབ་བྱེད་དེ་འཐད་པའི་ཕྱིར། འདོད་ན། བྱང་སེམས་སྦྱོར་ལམ་པ་དབང་རྟུལ་ཆོས་ཅན། དེར་ཐལ། དེའི་ཕྱིར། འདོད་ན། ཕྱིར་མི་ལྡོག་པའི་རྟགས་ཐོབ་པར་ཐལ་ལོ། །ཁ་ཅིག མ་དག་ས་ལ་གནས་པའི་བྱང་སེམས་ཐེག་དམན་ལམ་དུ་ལྟུང་བ་ཡོད་དེ། རྒྱུད་རྡོ་རྗེ་རྩེ་མོ་ལས། ས་ཐོབ་པ་ནི་རྒྱལ་བའི་སྲས། །ཡིད་ཆེས་པར་ནི་མི་འགྱུར་ཏེ། །ཇི་སྲིད་ས་བརྒྱད་མ་ཐོབ་པར། །དེ་སྲིད་ཐེག་པ་དམན་པས་འཇིག །ཞེས་དང༌། དཔའ་བོས། ཡིད་ནི་རབ་ཏུ་གཡོ་བས་བཟློག །དེ་ཕྱིར་དེ་ལ་དབུགས་མ་དབྱུང༌། །ས་གཞན་གཡོ་མེད་མ་ཐོབ་པར། ། ༼༣༥༣༽ བརྟན་མེད་མི་གཡོའི་ས་ཐོབ་དཀའ། །ཞེས་དང༌། འཕགས་པས། སྐད་ཅིག་མ་བརྒྱད་པར་ཚད་མེད་པ་མ་བསྒོམ་ན་དགུ་པར་དམན་པའི་མྱང་འདས་སུ་ལྟུང་བར་བཤད་པའི་ཕྱིར། ཟེར། བྱང་སེམས་སྦྱོར་ལམ་པ་ཡིན་ན། ཐེག་དམན་སྦྱོར་ལམ་པ་ལས་ཡོངས་སུ་འཛིན་ཚུལ་གྱི་སྒོ་ནས་ཁྱད་པར་དུ་འཕགས་པས་མ་ཁྱབ་པར་ཐལ། དེ་ཡིན་ན་ཕྱི་ནང་གི་ཡོངས་འཛིན་གཉིས་ཀྱིས་ཐེག་དམན་དུ་མི་ལྟུང་བར་ཐེག་པ་ཆེན་པོར་ཡོངས་སུ་འཛིན་པས་མ་ཁྱབ་པའི་ཕྱིར། རྟགས་ཁས། བྱང་སེམས་འཕགས་པ་ལ་བྱང་སེམས་ཀྱི་སྡོམ་པ་དང་འགལ་བའི་རྩ་ལྟུང་ཕོག་པའི་དབང་གིས་ངན་སོང་དུ་སྐྱེ་བ་ཡོད་པར་ཐལ། ཐེག་ཆེན་སེམས་བསྐྱེད་མཐའ་དག་ལ་ཉམས་བྱེད་ཀྱི་རྩ་ལྟུང་འབྱུང་ངེས་ཀྱི་བྱང་འཕགས་ཡོད་པའི་ཕྱིར། ཁྱབ་སྟེ། སྤྱོད་འཇུག་ལས། དེ་ལྟར་ལྟུང་བ་སྟོབས་ལྡན་དང༌། །བྱང་ཆུབ་སེམས་སྟོབས་ལྡན་པ་དག །འཁོར་བ་རེས་ཀྱི་འདྲེ་བྱེད་ན། །ས་ཐོབ་པ་ལ་ཡུན་རིང་ ༼༣༥༤༽ ཐོགས། །ཞེས་སོ། །རྩ་བའི་རྟགས་གྲུབ་སྟེ། རང་ཉིད་གཅིག་པུ་ཞི་བདེ་དོན་གཉེར་གྱི་བསམ་པ་སྐྱེ་ངེས་ཀྱི་བྱང་འཕགས་ཡོད་པའི་ཕྱིར།

ཁྱབ་སྟེ། སྡུད་པར། གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། །ཞེས་སོགས་སོ། །བྱང་སེམས་འཕགས་པ་ཡིན་ན། རྫུ་འཕྲུལ་གྱི་སྒོ་ནས་དེ་བཞིན་གཤེགས་པ་ལ་གདམས་ངག་དངོས་སུ་ཉན་ནུས་པས་མ་ཁྱབ་པར་ཐལ། དེ་ཡིན་ན་ལམ་ཡོངས་སུ་འཛིན་པའི་བརྩོན་འགྲུས་ལ་འདོམས་པའི་གདམས་ངག་ཐོབ་པས་མ་ཁྱབ་པའི་ཕྱིར། དེ་ཡིན་ན་ཐེག་དམན་དུ་མི་ལྟུང་བས་མ་ཁྱབ་པའི་ཕྱིར། ཁྱབ་སྟེ། ཐེག་པ་གཞན་གྱིས་མི་འགྲོ་བའི་རྒྱུ་གང་ཡིན་པ་ལམ་ཡོངས་སུ་འཛིན་པ་དང༌། ཞེས་སོ། །ཚིག་ཙམ་གྱི་རྗེས་སུ་འབྲང་བ་ཁ་ཅིག ཊཱི་ཀའི་ལུགས་ལ་ཡང༌། བྱང་འཕགས་ཀྱི་རྒྱུད་ལ་རང་དོན་ཡིད་བྱེད་ཀྱི་བློ་སྐྱེ་བ་ཡོད་དེ། ཊཱི་ཀར། མ་དག་ས་བདུན་གྱི་རྗེས་ཐོབ་ཏུ་རང་དོན་ཡིད་བྱེད་ཀྱི་བསམ་པ་སྐྱེ་སྲིད་པའི་ཕྱིར། ༼༣༥༥༽ ཞེས་གསུངས་པའི་ཕྱིར། ཟེར། ཐེག་ཆེན་སེམས་བསྐྱེད་ལས་ཉམས་པའི་བྱང་སེམས་འཕགས་པ་ཡོད་པར་ཐལ། གཞན་དོན་དུ་རྫོགས་པའི་བྱང་ཆུབ་དོན་གཉེར་གྱི་བསམ་པ་ཁྱད་པར་ཅན་ལས་ཉམས་ངེས་ཀྱི་བྱང་འཕགས་ཡོད་པའི་ཕྱིར་ཏེ། རང་དོན་ཡིད་བྱེད་ཀྱི་བསམ་པ་རྒྱུད་ལ་སྐྱེ་ངེས་ཀྱི་བྱང་འཕགས་ཡོད་པའི་ཕྱིར། དེས་ན། སྔར་གྱི་ལུང་དང་པོ་གཉིས་དང༌། ཊཱི་ཀའི་དགོངས་པ་ནི། མ་དག་ས་ལ་གནས་པའི་བྱང་སེམས་དབང་པོ་རྟུལ་པོས་བསམ་པའི་སྒོ་ནས་ཕྱིར་མི་ལྡོག་པའི་རྟགས་མ་ཐོབ་པས། རང་དོན་ཡིད་བྱེད་ཀྱི་བློ་སྐྱེ་བའི་དགོས་པ་ཡོད་པ་ཙམ་ལ་དགོངས་ཏེ། གནད་ཀྱི་ཟླ་འོད་དུ། དབང་པོ་རྟུལ་པོས་ནི། ས་བརྒྱད་པ་ལས་སྔོན་དུ་བླ་ན་མེད་པའི་དེ་ཁོ་ན་ཉིད་མངོན་དུ་བྱེད་པའི་ངེས་པ་བརྟན་པོ་མེད་པས་ཕྱིར་ལྡོག་པའི་དགོས་པ་འབྱུང་བར་འགྱུར་རོ། །ཞེས་སོ། །འཕགས་པའི་ལུང་གིས་མི་གནོད་དེ། སྐད་ཅིག་མ་བརྒྱད་པར་ཚད་མེད་པ་མ་སྒོམ་ན། དགུ་པར་ ༼༣༥༦༽ ཐེག་དམན་དུ་ལྟུང་དགོས་ཀྱང༌། བརྒྱད་པར་དེ་མི་སྒོམ་པ་མི་སྲིད་པའི་ཕྱིར། གཉིས་པ་ལ། མ་མཐའི་ས་མཚམས་ངོས་བཟུང་བ་དང༌། འདིར་བསྟན་ཕྱིར་མི་ལྡོག་ཏུ་སྒྲུབ་རྒྱུའི་ཆོས་ཅན་ངོས་བཟུང་བ་གཉིས།

དང་པོ་ལ། དངོས་དང༌། ཕྱིར་མི་ལྡོག་གི་རྟགས་ཐོབ་མ་ཐོབ་ཀྱི་དོན་ལ་སྤྱད་པ་གཉིས། དང་པོ་ནི། ཐེག་ཆེན་གྱི་ཚོགས་ལམ་ནས་ཀྱང་ཕྱིར་མི་ལྡོག་པ་ཡོད་དེ། གནས་སྐབས་ཐེག་ཆེན་དུ་རིགས་ངེས་པའི་ཚོགས་ལམ་པ་དབང་རྣོན་བསམ་སྦྱོར་གཉིས་ཀྱི་སྒོ་ནས་ཐེག་དམན་གྱི་ལམ་དུ་མི་འཇུག་པ་ཡོད་པའི་ཕྱིར། ཁྱབ་སྟེ། གནད་ཀྱི་ཟླ་འོད་ལས། འདིར་དབང་པོ་རབ་ཀྱི་བྱང་ཆུབ་སེམས་དཔས་ནི་ཚོགས་ཀྱི་ས་ནས་ཀྱང་རིགས་ངེས་པ་དང༌། སྙིང་རྗེ་ཆེན་པོ་དང་སྦྱར་ནས་ཚོགས་གཉིས་རྫོགས་པར་བྱེད་པ་ལ། རྟག་པར་མངོན་པར་དགའ་བས་ཕྱིར་མི་ལྡོག་པ་ཅན་ནོ། །ཞེས་སོ། །འོན་ཀྱང་དེ་ཕྱིར་མི་ལྡོག་པའི་རྟགས་ཐོབ་པར་མི་འཇོག་སྟེ། རང་གི་རྟོགས་པ་དང་འཚམས་པའི་ལུས་ངག་གི་ ༼༣༥༧༽ སྤྱོད་པ་ཁྱད་པར་ཅན་གཞན་ངོར་གཙོ་བོར་སྟོན་མི་ནུས་པས་རང་ལས་རྟོགས་པ་དམའ་བའི་གང་ཟག་གིས་ཕྱིར་མི་ལྡོག་པར་ངེས་དཀའ་བའི་ཕྱིར། ཚིགས་ལས། ཐར་པའི་ཆ་དང་མཐུན་པའི་དགེ་བའི་རྩ་བ་འདིར་ཡང་ཕྱིར་མི་ལྡོག་པར་བརྗོད་མོད་ཀྱི། རང་གི་རྟོགས་པ་དང་འཚམས་པར་གཞན་ཡིད་ཆེས་པའི་ཡོན་ཏན་རྣམས་འདི་ལ་མེད་པས་ན། དེའི་ཕྱིར་རང་ལ་དངོས་སུ་ངེས་པ་ཡོད་ཀྱང་ངེས་པར་བྱེད་པའི་རྟགས་བཟུང་སླ་བ་མེད་ཅིང༌། ཐ་སྙད་བཏགས་པའི་གཞིར་མ་གྱུར་པས་ན་འདིར་ཕྱིར་མི་ལྡོག་པའོ། །ཞེས་གང་དུ་ཡང་མ་གསུངས་སོ། །ཞེས་སོ། །དེས་ན་ཕྱིར་མི་ལྡོག་གི་རྟགས་ཐོབ་པའི་ས་མཚམས་ངེས་འབྱེད་ཆ་མཐུན་ཐོབ་པ་ནས་ཡོད་དེ། མདོ་ལས། རྣམ་པ་དེ་དག་དང༌། རྟགས་དེ་དག་དང༌། མཚན་མ་དེ་དག་དང་ལྡན་པའི་བྱང་ཆུབ་སེམས་དཔའ་ཕྱིར་མི་ལྡོག་པར་རིགས་པར་བྱའོ། །ཞེས་པའི་རྟགས་ཐོབ་པའི་ས་མཚམས་ཀྱི་དབང་དུ་མཛད་ནས། ངེས་འབྱེད་ཡན་ལག་ནས་བཟུང་སྟེ། །ཞེས་གསུངས་ 

༼༣༥༨༽ པའི་ཕྱིར་རོ། །དེ་ཡང་མ་ངེས་པའི་རིགས་ཅན་ལ་སྦྱོར་ལམ་ས་དབང་རྣོན། མ་དག་སར་དབང་འབྲིང༌། དག་སའི་བྱང་སེམས་མཐའ་དག་གི་ཕྱིར་མི་ལྡོག་གི་རྟགས་ཐོབ་སྟེ། འགྲེལ་ཆེན་ལས། ལ་ལ་རིགས་མ་ངེས་པ་ཡིན་ཡང༌། ངེས་པར་འབྱེད་པའི་ཆ་དང་མཐུན་པའི་གནས་སྐབས་སུ་ཡང༌། ཐབས་ཀྱི་ཁྱད་པར་བསམ་གྱིས་མི་ཁྱབ་པས་ཕྱིར་མི་ལྡོག་པ་ཉིད་དུ་ངེས་པ་ཡིན་ནོ། །ཞེས་དང༌། ས་བརྒྱད་པ་ལ་ནི་ཐམས་ཅད་ཕྱིར་མི་ལྡོག་པར་ངེས་པ་ཉིད་དུ་བཞག་པའི་ཕྱིར་རོ། །ཞེས་སོ། །འདིར་འགྲེལ་ཆེན་དུ་རིགས་མ་ངེས་པ་དབང་རྣོན་ལ་སྦྱར་བའི་ཚིག་གི་ནུས་པས། རིགས་ངེས་པ་དབང་པོ་རྟུལ་འབྲིང་གིས་ཕྱིར་མི་ལྡོག་གི་རྟགས་ཐོབ་པ་མ་བཀག་པ་ཡིན་ནོ། །གཉིས་པ་ལ་ཁ་ཅིག ཕྱིར་མི་ལྡོག་ཏུ་སྒྲུབ་ནུས་ཀྱི་ཡོན་ཏན་རང་རྒྱུད་ལ་ལྡན་པ་ཕྱིར་མི་ལྡོག་གི་རྟགས་ཐོབ་པའི་དོན་ཡིན། རང་རྒྱུད་ལ་མི་ལྡན་པ་མ་ཐོབ་པའི་དོན་ཡིན་ཟེར། ཐེག་ཆེན་དུ་རིགས་ངེས་པའི་ཚོགས་ལམ་པ་དབང་ ༼༣༥༩༽ རྣོན་ཆོས་ཅན། ཕྱིར་མི་ལྡོག་གི་རྟགས་ཐོབ་པར་ཐལ། རང་ཉིད་ཕྱིར་མི་ལྡོག་ཏུ་སྒྲུབ་ནུས་ཀྱི་ཡོན་ཏན་དང་ལྡན་པའི་ཕྱིར་ཏེ། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་ཡོན་ཏན་དང་ལྡན་པའི་རྒྱལ་སྲས་ཡིན་པའི་ཕྱིར། ཁ་ཅིག ཕྱིར་མི་ལྡོག་པའི་གང་ཟག་ཡིན་ན། ཕྱིར་མི་ལྡོག་པའི་རྟགས་ཐོབ་པས་ཁྱབ་སྟེ། དེ་ཡིན་ན་རང་ཉིད་ཕྱིར་མི་ལྡོག་ཏུ་སྒྲུབ་ནུས་ཀྱི་ཡོན་ཏན་དང་ལྡན་པས་ཁྱབ་པའི་ཕྱིར། ཞེས་ཟེར། ཐེག་ཆེན་དུ་རིགས་ངེས་པའི་ཚོགས་ལམ་པ་དབང་རྣོན་ཆོས་ཅན། དེར་ཐལ། དེའི་ཕྱིར། འདོད་ན། ཐེག་ཆེན་གྱི་ངེས་འབྱེད་ཆ་མཐུན་ཐོབ་པར་ཐལ། འདོད་པ་དེའི་ཕྱིར། མ་ཁྱབ་ན། ངེས་འབྱེད་ཡན་ལག་ནས་བཟུང་སྟེ། །ཞེས་པའི་གཞུང་ལ་བསྟན་དོན་ཅུང་ཟད་ཀྱང་མེད་པར་འགྱུར། རང་ལུགས། བསམ་སྦྱོར་གཉིས་ཀྱི་སྒོ་ནས་དམན་པའི་ལམ་དུ་འཇུག་མི་སྲིད་པའི་རྟོགས་པ་ཁྱད་པར་ཅན་དང་ལྡན་ན་ ༼༣༦༠༽

གནས་སྐབས་བླ་མེད་རྫོགས་བྱང་ལས་ཕྱིར་མི་ལྡོག་པས་ཁྱབ་པ་རང་རྒྱུད་ལ་ངེས་ཤིང༌། རང་རྒྱུད་ཀྱི་རྟོགས་པ་དང་རྗེས་སུ་མཐུན་པའི་སྤྱོད་པ་ཁྱད་པར་ཅན་གདུལ་བྱ་གཞན་ངོར་གཙོ་བོར་སྟོན་ནུས་པ། ཕྱིར་མི་ལྡོག་གི་རྟགས་ཐོབ་པའི་དོན་དང༌། དེ་ལྟར་མི་ནུས་པ་མ་ཐོབ་པའི་དོན་ནོ། །གལ་ཏེ་བྱང་སེམས་སྦྱོར་ལམ་པ་དབང་རྟུལ་ཆོས་ཅན། ཕྱིར་མི་ལྡོག་གི་རྟགས་ཐོབ་པར་ཐལ། སྦྱོར་ལམ་པ་ཕྱིར་མི་ལྡོག་ཏུ་སྒྲུབ་པའི་གཏན་ཚིགས་ཐོབ་པའི་ཕྱིར་ཏེ། སྟོང་ཉིད་སྒོམ་བྱུང་གི་སྒོ་ནས་གཙོ་བོར་རྟོགས་པའི་ཐེག་ཆེན་སེམས་བསྐྱེད་དང་ལྡན་པ་བྱང་སེམས་སྦྱོར་ལམ་པ་ཕྱིར་མི་ལྡོག་ཏུ་སྒྲུབ་པའི་གཏན་ཚིགས་གང་ཞིག ཁྱོད་ཀྱི་ས་དེ་ཐོབ་པའི་ཕྱིར། །ཞེ་ན། བྱང་སེམས་མཐོང་ལམ་པ་ཆོས་ཅན། སྒོམ་ལམ་པ་ཕྱིར་མི་ལྡོག་ཏུ་སྒྲུབ་པའི་གཏན་ཚིགས་ཐོབ་པར་ཐལ། སྟོང་ཉིད་མངོན་སུམ་དུ་རྟོགས་པའི་ཐེག་ཆེན་སེམས་བསྐྱེད་དང་ལྡན་པ་དེ་བྱང་སེམས་སྒོམ་ལམ་པ་ཕྱིར་མི་ལྡོག་ཏུ་སྒྲུབ་པའི་གཏན་ ༼༣༦༡༽ ཚིགས་གང་ཞིག ཁྱོད་ཀྱིས་དེ་ཐོབ་པའི་ཕྱིར། གཉིས་པ་ལ། སྤྱིར་བྱང་ཆུབ་སེམས་དཔའ་ལ། ཐེག་དམན་ལམ་དུ་འཇུག་ངེས་པ། ཐེག་ཆེན་དུ་རིགས་ངེས་པ། མ་ངེས་པའི་རིགས་ཅན་གསུམ་དུ་ཡོད་ཅིང༌། དང་པོ་འདིར་བསྟན་གྱི་ཕྱིར་མི་ལྡོག་ཏུ་སྒྲུབ་པའི་ཆོས་ཅན་དུ་གཟུང་བྱ་མ་ཡིན་ཏེ། དེ་ཕྱིར་མི་ལྡོག་པར་རྟགས་ཀྱིས་སྒྲུབ་མི་ནུས་པའི་ཕྱིར། གཉིས་པ་ལ། རིགས་དང༌། རྟོགས་པའི་སྟོབས་ཀྱིས་ཕྱིར་མི་ལྡོག་པ་གཉིས། དང་པོ་ནི། རིགས་སད་བྱེད་ཀྱི་རྐྱེན་བཞི་དང་ལྡན་པའི་སྟོབས་ཀྱིས་དམན་ལམ་དུ་བཀྲིར་མི་ནུས་པའོ། །རིགས་སད་པའི་རྟགས་བཞི་ནི། རྒྱན་ལས། སྦྱོར་བའི་སྔོན་དུ་སྙིང་རྗེ་དང༌། །བཟོད་པ་དང་ནི་མོས་པ་དང༌། །དགེ་བ་ཡང་དག་སྤྱོད་པ་ནི། །རིགས་ཀྱི་རྟགས་སུ་ཤེས་པར་བྱ། །ཅེས་སོ། །གཉིས་པ་ནི། སྟོང་ཉིད་སྒོམ་བྱུང་གི་སྒོ་ནས་གཙོ་བོ་རྟོགས་པའི་ཤེས་རབ་དང༌།

སྙིང་རྗེ་ཆེན་པོ་ཟུང་དུ་འཇུག་པའི་སྟོབས་ཀྱིས་ཐེག་ཆེན་གྱི་རྟོགས་པ་འདོར་མི་ ༼༣༦༢༽ སྲིད་པའོ། །འདི་ལ་ནང་གི་ཡོངས་འཛིན་ཞེས་ཀྱང་བྱའོ། །འདི་དག་ཀྱང་འདིར་བསྟན་གྱི་ཆོས་ཅན་དུ་གཙོ་བོར་གཟུང་བྱ་མ་ཡིན་ཏེ། ཕྱིར་ལྡོག་གམ་སྙམ་པའི་དོགས་པ་ཤས་ཆུང་བའི་ཕྱིར། དེས་ན་མ་ངེས་པའི་རིགས་ཅན་གྱི་སྦྱོར་ལམ་ས་དབང་རྣོན་དང༌། མ་དག་ས་ལ་གནས་པའི་བྱང་སེམས་དབང་འབྲིང་ནི། འདིར་བསྟན་ཕྱིར་མི་ལྡོག་ཏུ་སྒྲུབ་པའི་ཆོས་ཅན་དུ་གཙོ་བོར་གཟུང་བྱ་ཡིན་ཏེ། དེ་དག་ཕྱིར་ལྡོག་གམ་སྙམ་པའི་དོགས་པ་ཆེས་ཆེ་བ་དང༌། ཕྱིར་མི་ལྡོག་པར་རྟགས་ཀྱི་སྒྲུབ་ནུས་པའི་ཕྱིར། གཉིས་པ་ལ། ཁ་ཅིག བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་ངེས་འབྱེད་ཆ་མཐུན་གྱི་རྟོགས་པ་རང་རྒྱུད་ལ་ཐོབ་པའི་རྒྱལ་སྲས། ཕྱིར་མི་ལྡོག་པའི་དགེ་འདུན་གྱི་མཚན་ཉིད་ཡིན། ཟེར་བ་དང༌། ཁ་ཅིག མཚན་ཉིད་དེ་འདིར་དངོས་བསྟན་གྱི་ཕྱིར་མི་ལྡོག་པའི་མཚན་ཉིད་ཡིན། ཟེར། དང་པོ་ལ། སྟོན་པ་ཤཱཀྱ་ཐུབ་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། ཕྱིར་ ༼༣༦༣༽ མི་ལྡོག་གི་རྟགས་ཐོབ་པའི་ཐེག་ཆེན་འཕགས་པ་ཡིན་པའི་ཕྱིར། གཉིས་པ་ལ། བྱང་སེམས་སྦྱོར་ལམ་པ་དབང་རྟུལ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། གཟུགས་ལ་སོགས་ལ་ལྡོག་སོགས་རྟགས། །ཞེས་པའི་སྐབས་ནས་དངོས་བསྟན་གྱི་གང་ཟག་ཏུ་ཐལ། འདོད་པ་གང་ཞིག་སྦྱོར་ལམ་པ་ཡིན་པའི་ཕྱིར། འདོད་ན། སྦྱོར་ལམ་པ་ཕྱིར་མི་ལྡོག་ཏུ་སྒྲུབ་པའི་རྟགས་ཉི་ཤུ་པོ་གང་རུང་རང་རྒྱུད་ལ་ཐོབ་པར་ཐལ་ལོ། །རང་ལུགས། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་ཐེག་ཆེན་གྱི་སྐྱེས་བུ། ཕྱིར་མི་ལྡོག་པའི་དགེ་འདུན་གྱི་མཚན་ཉིད། ཕྱིར་མི་ལྡོག་གི་རྟགས་རང་རྒྱུད་ལ་ཐོབ་པའི་རྒྱལ་སྲས། འདིར་དངོས་བསྟན་གྱི་དེའི་མཚན་ཉིད། དབྱེ་ན། ཕྱིར་མི་ལྡོག་པའི་བྱང་སེམས་གསལ་བྱེད་དུ་སྦྱར་ཏེ།

སྦྱོར་ལམ་པ། མཐོང་ལམ་པ། སྒོམ་ལམ་པ་དང་གསུམ། ཁ་ཅིག བསམ་སྦྱོར་གཉིས་ཀྱི་སྒོ་ནས་ཐེག་ ༼༣༦༤༽ དམན་ལམ་དུ་འཇུག་མི་སྲིད་པའི་ངེས་འབྱེད་ཆ་མཐུན་ལ་གནས་པའི། བདེན་པ་མངོན་རྟོགས་ལ་གནས་པའི། རྗེས་ལ་མངོན་རྟོག་ལ་གནས་པའི་རྒྱལ་སྲས། རིམ་བཞིན་མཚན་ཉིད་དུ་བཞག་ནས་བཏགས་འཛིན་རྟོག་པ་རྒྱུད་ལ་ལྡན་པའི་བྱང་སེམས་ཀྱི་རྒྱུད་ལ་ལམ་མེད་པར་འདོད་པ་ནི་ནང་འགལ་ཏེ། བཏགས་འཛིན་རྟོག་པ་རྒྱུད་ལ་ལྡན་པའི་བྱང་སེམས་སྦྱོར་ལམ་པ་དབང་རྣོན་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། ངེས་འབྱེད་ཆ་མཐུན་རྒྱུད་ལྡན་དུ་ཐལ་ལོ། །གསུམ་པ་ལ་ཡང་དེས་རིགས་བསྒྲེ། གཉིས་པ་ལ། ས་དང་པོའི་རྗེས་ཐོབ་ལ་གནས་པའི་བྱང་སེམས་མཐོང་ལམ་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། མཐོང་ལམ་ལ་གནས་བཞིན་པར་ཐལ་ལོ། །རང་ལུགས། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་ཐེག་ཆེན་གྱི་ངེས་འབྱེད་ཆ་མཐུན་གྱི་རྟོགས་པ་ཐོབ་ལ་མ་བཏང་བའི་རྒྱལ་སྲས། དང་པོའི་མཚན་ ༼༣༦༥༽ ཉིད། དབྱེ་ན། ཕྱིར་མི་ལྡོག་པའི་རྟགས་ཐོབ་པ་དང༌། མ་ཐོབ་པ་གཉིས། དང་པོ་ནི། ཐེག་ཆེན་དུ་རིགས་ངེས་པའི་བྱང་སེམས་སྦྱོར་ལམ་པ་དང༌། མ་ངེས་པའི་རིགས་ཅན་གྱི་སྦྱོར་ལམ་པ་དབང་རྣོན་ལྟ་བུ། གཉིས་པ་ནི། མ་ངེས་པའི་རིགས་ཅན་གྱི་བྱང་སེམས་སྦྱོར་ལམ་པ་དབང་འབྲིང་དང༌། རྟུལ་པོ་ལྟ་བུ། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་ས་དང་པོའི་རྟོགས་པ་ཐོབ་ལ་མ་བཏང་བའི་རྒྱལ་སྲས། གཉིས་པའི་མཚན་ཉིད། དབྱེ་ན། ཕྱིར་མི་ལྡོག་གི་རྟགས་ཐོབ་མ་ཐོབ་གཉིས། དང་པོ་དབང་འབྲིང་དང༌། དབང་རྣོན་ལྟ་བུ། གཉིས་པ་མ་ངེས་པའི་རིགས་ཅན་གྱི་དབང་རྟུལ་ལྟ་བུ། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་སྒོམ་ལམ་གྱི་རྟོགས་པ་ཐོབ་ལ་མ་བཏང་བའི་རྒྱལ་སྲས། གསུམ་པའི་མཚན་ཉིད། དབྱེ་ན། ཕྱིར་མི་ལྡོག་གི་རྟགས་ཐོབ་མ་ཐོབ་གཉིས།

དང་པོ་ནི། མ་དག་སའི་བྱང་སེམས་ ༼༣༦༦༽ དབང་འབྲིང་དང༌། དག་སའི་བྱང་སེམས་རྣམས་ལྟ་བུ། གཉིས་པ་ནི། མ་དག་སའི་དེ་དབང་རྟུལ་ལྟ་བུའོ། །གཉིས་པ་ལ། ཕྱིར་མི་ལྡོག་པའི་ཡུལ་དེ་ལ། བྱང་ཆུབ་ཙམ། བླ་ན་མེད་པའི་བྱང་ཆུབ། འཇིག་རྟེན་ལས་འདས་པའི། འབད་རྩོལ་མེད་པའི་ས་ལས་ཕྱིར་མི་ལྡོག་པ་དང་བཞི་ཡོད་ཅིང༌། དང་པོ་ལ་ཕྱིར་མི་ལྡོག་པ་ཚོགས་ལམ་ནས་ཡོད། གཉིས་པ་ཐེག་ཆེན་གྱི་སྦྱོར་ལམ་ནས། གསུམ་པ་ལ་ས་དང་པོ་ནས། བཞི་པ་ལ་ཕྱིར་མི་ལྡོག་པ་ས་བརྒྱད་པ་ནས་ཡོད། འདིར་བསྟན་གྱི་ཕྱིར་མི་ལྡོག་པ་གཉིས་པའི་དབང་དུ་བྱས་པ་ཡིན་ཅིང༌། དེ་ལ་གནས་སྐབས་དང་མཐར་ཐུག་ཕྱིར་མི་ལྡོག་པ་གཉིས་ལས། གནས་སྐབས་ཀྱི་དབང་དུ་བྱས་པ་ཡིན་ཏེ། མཐར་ཐུག་སེམས་ཅན་ཐམས་ཅད་ཀྱང་ཕྱིར་མི་ལྡོག་པར་ངེས་པའི་ཕྱིར། ཚིགས་གསལ་ལས། རེ་ཤིག་ཕྱིར་མི་ལྡོག་པ་ནི། བྱང་ཆུབ་ཙམ་ལས་ཕྱིར་མི་ལྡོག་པ་དང༌། བྱང་ཆུབ་ཁྱད་པར་ཅན་ལ་ཕྱིར་མི་ལྡོག་པ་དང༌། ༼༣༦༧༽ འཇིག་རྟེན་འདས་པའི་ལམ་ལས་ཕྱིར་མི་ལྡོག་པ་དང༌། རྩོལ་བ་མེད་པའི་ལམ་ལས་ཕྱིར་མི་ལྡོག་པ་དག་གོ །དེ་ལ་དང་པོ་ནི། འཕགས་པ་ཉན་ཐོས་རྣམས་དང༌། ཐུན་མོང་དུ་བྱས་པ་ཐར་པའི་ཆ་དང་མཐུན་པ་ནས་བརྩམས་པའོ། །གཉིས་པ་ནི། ཐེག་པ་ཆེན་པོའི་དྲོད་ནས་བརྩམས་པའོ། །གསུམ་པ་ནི། ས་དང་པོའི་ངོ་བོ་ཉིད་དོ། །བཞི་པ་ནི་ས་མི་གཡོ་བ་ལའོ། །ཞེས་སོ། །གསུམ་པ་ལ། བསམ་པ་དང༌། སྦྱོར་བའི་སྟོབས་ཀྱིས་ཕྱིར་མི་ལྡོག་པའོ། །དང་པོ་ལ། ངོ་བོ་དང༌། ས་མཚམས་སོ། །དང་པོ་ནི། སེམས་ཅན་ལ་དམིགས་པའི་སྙིང་རྗེ་ཆེན་པོ་དང༌། ཀུན་རྫོབ་བྱང་ཆུབ་ཀྱི་སེམས་ལས་ཉམས་པའི་དོགས་པ་ཙམ་ཡང་མེད་པའི་བསམ་པ་ཁྱད་པར་ཅན་དང་ལྡན་པའོ། །གཉིས་པ་ཚོགས་ལམ་པ་དབང་རྣོན་ནས་ཀྱང་ཐོབ་ཅིང་མ་ངེས་པའི་རིགས་ཅན་ལ། སྦྱོར་ལམ་པ་དབང་རྣོན། མ་དག་ས་དབང་འབྲིང་ཡན། དག་ས་ལ་གནས་པའི་བྱང་སེམས་མཐའ་དག་གིས་ཐོབ་སྟེ། ༼༣༦༨༽ གནད་ཀྱི་ཟླ་འོད་དུ། འདིར་དབང་པོ་རབ་ཀྱི་ཞེས་སོགས་དང༌།

དབང་པོ་འབྲིང་པོས་ནི། རབ་ཏུ་དགའ་བ་ལས་དེའི་སྔོན་དུ་ངེས་པ་ལ་སོགས་པ་མེད་པའི་ཕྱིར་རོ། །དབང་པོ་རྟུལ་པོས་ནི་ཞེས་སོགས་སོ། །གལ་ཏེ་ས་ཐོབ་ནས་ཐམས་ཅད་ཀྱང་བསམ་པའི་སྒོ་ནས་ཕྱིར་མི་ལྡོག་པ་མཚུངས་པ་མ་ཡིན་ནམ་ཞེ་ན། ས་ཐོབ་ནས་རང་དོན་ཡིད་བྱེད་ཀྱི་བསམ་པ་རྒྱུད་ལ་མི་འབྱུང་བ་ཙམ་ཡོད་ཀྱང༌། བསམ་པའི་སྟོབས་ཀྱིས་ཕྱིར་མི་ལྡོག་པར་མ་བཞག་སྟེ། ཀུན་རྫོབ་བྱང་ཆུབ་ཀྱི་སེམས་དང༌། བརྩེ་བ་སྙིང་རྗེ་ཆེན་པོ་ལ་ནན་ཏན་ཆེར་མ་བྱས་ན་རང་དོན་ཡིད་བྱེད་ཀྱི་བསམ་པ་སྐྱེ་བའི་འཇིགས་པ་དང་བཅས་པའི་ཕྱིར། ཇི་སྲིད་ས་བརྒྱད་མ་ཐོབ་བར། །ཅེས་སོགས་སོ། །གཉིས་པ་ལ། ངོ་བོ་དང༌། ཐོབ་པའི་ས་མཚམས་གཉིས་སོ། །ཕྱིའི་ཡོངས་འཛིན་དགེ་བཤེས་དང༌། །ནང་གི་ཡོངས་འཛིན་ཐབས་མཁས་གཉིས་ཀྱིས་ཟིན་པའི་སྟོབས་ཀྱི་ཐེག་ཆེན་གྱི་སྤྱོད་པ་ཁྱད་པར་ཅན་འདོར་མི་སྲིད་པའོ། །གཉིས་པ་ནི། རིགས་ངེས་མ་ངེས་ཐམས་ཅད་ཀྱིས་ཐེག་ཆེན་ ༼༣༦༩༽ གྱི་སྦྱོར་ལམ་ནས་ཐོབ་སྟེ། འདི་དག་ཐེག་ཆེན་སྦྱོར་ལམ་པ་ཐེག་དམན་སྦྱོར་ལམ་ལས་ཁྱད་པར་དུ་འཕགས་པའི་འཕགས་ཆོས་སུ་བཤད་པའི་ཕྱིར། བཞི་པ། འདིར་བསྟན་གྱི་ཕྱིར་མི་ལྡོག་པའི་གཏན་ཚིགས་ལ། མཚན་ཉིད། དབྱེ་བ། རྟགས་སུ་འགྱུར་ཚུལ་དང་གསུམ། དང་པོ་ནི། རང་གང་ལ་ལྡན་པའི་ཕྱིར་མི་ལྡོག་གི་རྟགས་ཐོབ་པའི་བྱང་སེམས་གནས་སྐབས་སུ་བླ་མེད་རྫོགས་བྱང་ལས་ཕྱིར་མི་ལྡོག་དུ་སྒྲུབ་པའི་ནུས་པ་དང་ལྡན་པའི་ཐབས་ཤེས་ཁྱད་པར་ཅན་གཉིས་ཀྱིས་ཟིན་པའི་ཡོན་ཏན་ནོ། །གཉིས་པ་ལ་རྟེན་གྱི་གང་ཟག མཚན་གཞི། རྒོལ་བའི་སྒོ་ནས་དབྱེ་བ་དང་གསུམ། དང་པོ་ལ། སྦྱོར་ལམ་པ། མཐོང་ལམ་པ། སྒོམ་ལམ་པ་ཕྱིར་མི་ལྡོག་ཏུ་སྒྲུབ་པའི་རྟགས་དང་གསུམ། དང་པོ་ལ། མཚན་ཉིད། དབྱེ་བ་གཉིས། དང་པོ་ནི། ཕྱིར་མི་ལྡོག་གི་གཏན་ཚིགས་གང་ ༼༣༧༠༽ ཞིག རང་གང་ལ་ལྡན་པའི་བྱང་སེམས་སྦྱོར་ལམ་པ་ཕྱིར་མི་ལྡོག་དུ་སྒྲུབ་པའི་ནུས་པ་དང་ལྡན་པ།

གཉིས་པ་ལ། ངོ་བོ། ཡོན་ཏན་ཡུལ་གྱི་སྒོ་ནས་དབྱེ་བ་དང་གསུམ། དང་པོ་ལ། མཉམ་བཞག རྗེས་ཐོབ་ཀྱི་རྟོགས་པ་དེ་དང་ལྷན་ཅིག་ཏུ་འཇུག་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་ནོ། །གཉིས་པ་ལ། རྣམ་པ། རྟགས། མཚན་མས་བསྡུས་པའི་ཕྱིར་མི་ལྡོག་པའི་གཏན་ཚིགས་གསུམ། དང་པོ་ནི། ཐེག་ཆེན་གྱི་ཡོན་ཏན་ཁྱད་པར་ཅན་ཐོས་པ་ལས་བ་སྤུ་གཡོ་བ་ལ་སོགས་པ་ལུས་ཀྱི་ཡོན་ཏན་ནོ། །གཉིས་པ་ནི། དེ་ལྟར་ཐོས་པ་ལས། ཡུལ་ཁྱད་པར་ཅན་ལ་གསོལ་བ་འདེབས་པ་སོགས་ངག་གི་ཡོན་ཏན་ནོ། །གསུམ་པ་ནི། དེ་ལྟར་ཐོས་པ་ལས་ཆོས་ཚུལ་བཞིན་དུ་སྒྲུབ་པའི་ཉམས་ལེན་གྱི་སྤྱོད་པའོ། །འགྲེལ་ཆེན་ལས། རྣམ་པ་ནི་ལུས་ཀྱི་སྟེ་དགའ་བའི་ཁྱད་པར་ལས་བ་སྤུ་ལྡང་བ་དང༌། མཆི་མ་འཛག་པ་ལ་སོགས་པའོ། །རྟགས་ནི་ ༼༣༧༡༽ ངག་གི་ཁྱད་པར་ཏེ་དགའ་བས་གསོལ་བ་འདེབས་པ་ལ་སོགས་པའོ། །མཚན་མ་ནི་ཉམས་སུ་ལེན་པའི་ཁྱད་པར་ཏེ། ཉན་པ་དང༌། འཛིན་པ་དང༌། ཀློག་པ་དང༌། མཆོད་པ་ལ་སོགས་པའོ། །ཞེས་སོ། །གསུམ་པ་ལ། དྲོད་ཀྱིས་བསྡུས་པའི་རྟགས་བཅུ་གཅིག རྩེ་མོས་དྲུག བཟོད་པས་གཉིས། ཆོས་མཆོག་གིས་བསྡུས་པའི་རྟགས་གཅིག་སྟེ་ཉི་ཤུ་ཡོད། འོ་ན་བྱང་སེམས་སྦྱོར་ལམ་པ་ཕྱིར་མི་ལྡོག་དུ་སྒྲུབ་པ་ལ་རྟགས་ཉི་ཤུ་པོ་ཐམས་ཅད་རྟགས་སུ་འགོད་དགོས་སམ། གང་རུང་རེས་སྒྲུབ་ནུས་ཤེ་ན། ཁ་ཅིག རེ་རེས་སྒྲུབ་པ་མི་ནུས་ཏེ། གལ་ཏེ་ནུས་ན། ཉན་ཐོས་དགྲ་བཅོམ་པ་ཆོས་ཅན། ཕྱིར་མི་ལྡོག་པའི་དགེ་འདུན་དུ་ཐལ། སྦྱོར་ལམ་པ་ཕྱིར་མི་ལྡོག་དུ་སྒྲུབ་པའི་རྟགས་ཉི་ཤུ་པོ་གང་རུང་ཐོབ་པའི་གང་ཟག་ཡིན་པའི་ཕྱིར་ཏེ། དཀོན་མཆོག་གསུམ་ལ་ཐེ་ཚོམ་ཟད་པ་དང༌། མི་ཁོམ་པའི་གནས་བརྒྱད་ཟད་པའི་གང་ཟག་ཡིན་ ༼༣༧༢༽ པའི་ཕྱིར། ཁྱབ་སྟེ། ཐེ་ཚོམ་མི་དལ་ཟད་པ་དང༌། །ཞེས་གསུངས་པའི་ཕྱིར་རོ། །ཟེར། སེན་མོའི་མདོག་སྣུམ་ཞིང་མཐོ་བ་དང་ལྡན་པའི་སོ་སྐྱེ་ཆོས་ཅན། དཔེ་བྱད་བཟང་པོ་བརྒྱད་ཅུ་གང་རུང་དང་ལྡན་པར་ཐལ།

སེན་མོའི་མདོག་སྣུམ་ཞིང་མཐོ་བ་ཐོབ་པའི་གང་ཟག་ཡིན་པའི་ཕྱིར། ཁྱབ་སྟེ། ཐུབ་པའི་སེན་མོ་ཟངས་མདོག་དང༌། །མདོག་སྣུམ་མཐོ་དང་སོར་མོ་རྣམས། །ཞེས་སོ། །ཁྱབ་པ་ཁས། དེས་ན་འདིར་ནི་གཏན་ཚིགས་རེ་རེས་ཀྱང་བྱང་སེམས་སྦྱོར་ལམ་པ་ཕྱིར་མི་ལྡོག་དུ་སྒྲུབ་ནུས་ཏེ། སྟོང་ཉིད་སྒོམ་བྱུང་གི་སྒོ་ནས་གཙོ་བོར་རྟོགས་པའི་སྙིང་རྗེ་ཆེན་པོས་ཟིན་པའི་སྒོ་ནས་དཀོན་མཆོག་ལ་ཡིད་ཆེས་པའི་བྱང་སེམས་སྦྱོར་ལམ་པའི་རྒྱུད་ཀྱི་དང་བ། དེས་ཟིན་པའི་སྒོ་ནས་མི་ཁོམ་པའི་གནས་བརྒྱད་སྤངས་པའི་བྱང་སེམས་སྦྱོར་ལམ་པའི་ཡོན་ཏན་ལྟ་བུ། འདིར་སྟན་གྱི་ཐེ་ཚོམ་ཟད་པའི་གཏན་ཚིགས་དང༌། མི་ཁོམ་པ་ཟད་པའི་གཏན་ཚིགས་ཀྱི་མཚན་གཞི་ཡིན་ཅིང་ ༼༣༧༣༽ དེ་འདྲ་བ་རེ་རེས་ཀྱང་བྱང་སེམས་སྦྱོར་ལམ་པ་ཕྱིར་མི་ལྡོག་དུ་སྒྲུབ་ནུས་པའི་ཕྱིར། ཕྱིར་མི་ལྡོག་གི་གཏན་ཚིགས་གང་ཞིག རང་གང་ལ་ལྡན་པའི་བྱང་སེམས་མཐོང་ལམ་པ་ཕྱིར་མི་ལྡོག་དུ་སྒྲུབ་པའི་ནུས་པ་དང་ལྡན་པ། གཉིས་པའི་མཚན་ཉིད་ཡིན། མཚན་གཞི་བྱང་སེམས་མཐོང་ལམ་པ་དབང་འབྲིང་གི་རྒྱུད་ཀྱི་མཉམ་བཞག་གི་རྟོགས་པ། དེའི་འབྲས་བུར་གྱུར་པའི་རྗེས་ཐོབ་ཀྱི་མཁྱེན་པ། དེ་དང་ལྷན་ཅིག་ཏུ་འཇུག་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་ལྟ་བུའོ། །དབྱེ་ན། ངོ་བོ། ཡོན་ཏན། ཡུལ་གྱི་སྒོ་ནས་དབྱེ་བ་དང་གསུམ། དང་པོ་གཉིས་སྔ་མ་དང་འདྲ། གསུམ་པ་ལ། ཤེས་བཟོད་སྐད་ཅིག་མ་བཅུ་དྲུག་གིས་བསྡུས་པའི་གཏན་ཚིགས་བཅུ་དྲུག་གོ །ཕྱིར་མི་ལྡོག་གི་གཏན་ཚིགས་གང་ཞིག་རང་གང་ལ་ལྡན་པའི་བྱང་སེམས་སྒོམ་ལམ་པ་ཕྱིར་མི་ལྡོག་དུ་སྒྲུབ་པའི་ནུས་པ་དང་ལྡན་པ། གསུམ་པའི་མཚན་ཉིད། མཚན་གཞི། བྱང་སེམས་ 

༼༣༧༤༽ སྒོམ་ལམ་པ་དབང་འབྲིང་གི་རྒྱུད་ཀྱི་མཉམ་བཞག་གི་རྟོགས་པ། དེའི་འབྲས་བུར་གྱུར་པའི་རྗེས་ཐོབ་ཀྱི་མཁྱེན་པ། དེ་དང་ལྷན་ཅིག་ཏུ་འཇུག་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་ནོ། །དབྱེ་ན། གསུམ་ལས། སྔ་མ་གཉིས་གོང་དང་འདྲ། གསུམ་པ་ལ། སྐྱེ་བ་ཟབ་པའི་འགག་པ། དེ་བཞིན་ཉིད། ཡུལ། ཤེས་པ། ཉམས་ལེན་གྱི་སྤྱོད་པ། གཟུང་འཛིན་གཉིས་སུ་མེད་པ། ཐབས་མཁས་ཟབ་པའི་གཏན་ཚིགས་དང་བརྒྱད། གཉིས་པ་ལ། རང་བཞིན། འབྲས་བུ། མ་དམིགས་པའི་གཏན་ཚིགས་དང་གསུམ། དང་པོ་ནི། བྱང་སེམས་སྦྱོར་ལམ་པ་དབང་རྣོན་ཆོས་ཅན། རང་གི་སེམས་རྒྱུད་ལ་རྣམ་མཁྱེན་གྱི་ཡེ་ཤེས་ཐེག་པ་གཞན་གྱིས་བར་མ་ཆོད་པར་འབྱུང་རུང་ཡིན་ཏེ། རང་རྒྱུད་ལ་རྣམ་མཁྱེན་གྱི་ཡེ་ཤེས་ཐེག་པ་གཞན་གྱིས་བར་མ་ཆོད་པར་འབྱུང་བའི་རྒྱུ་ཚོགས་གྲངས་ཚང་གི་རྒྱལ་སྲས་ཡིན་པའི་ཕྱིར། ཞེས་བཀོད་པ་ལྟ་བུ། རྣམ་འགྲེལ་ལས། རྒྱུ་ཚོགས་པ་ ༼༣༧༥༽ ལས་འབྲས་སྐྱེ་བར། །རྗེས་སུ་དཔོག་པ་གང་ཡིན་པ། །དོན་གཞན་ལ་ནི་མི་ལྟོས་ཕྱིར། །དེ་ནི་རང་བཞིན་ཡིན་པར་བརྗོད། །ཅེས་པ་ལྟར་རོ། །རྣམ་མཁྱེན་གྱི་རྒྱུ་ཚོགས་ནི། སེམས་ཅན་ཐམས་ཅད་འཁོར་བ་ལས་བསྒྲལ་འདོད་ཀྱི་བསམ་པ། རང་གཞན་བརྗེ་བར་ནུས་པའི་སྙིང་རྗེ། སྟོང་ཉིད་རྟོགས་པའི་ཤེས་རབ་གསུམ་ཡིན་ཏེ། འཇུག་པ་ལས། སངས་རྒྱས་བྱང་ཆུབ་སེམས་དཔའ་ལས་འཁྲུངས་ཞིང༌། །སྙིང་རྗེའི་སེམས་དང་གཉིས་སུ་མེད་བློ་དང༌། །བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། །ཞེས་སོ། །གཉིས་པ་ནི། རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་བྱང་སེམས་སྦྱོར་ལམ་པ་དབང་རྣོན་ཆོས་ཅན། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་མཉམ་བཞག་གི་རྟོགས་པ་སྔོན་སོང་ཡིན་ཏེ། རང་དོན་ཡིད་བྱེད་ཀྱི་བསམ་པས་མ་གོས་ཤིང་སྟོང་ཉིད་རྟོགས་པའི་ཤེས་རབ་ཁྱད་པར་ཅན་གྱི་ཟིན་པའི་རྗེས་ཐོབ་ལུས་ངག་གི་སྤྱོད་པ་ ༼༣༧༦༽

ཅན་དང་ལྡན་པའི་ཕྱིར། དཔེར་ན། དུ་ལྡན་གྱི་ལ་ཆོས་ཅན། མེ་ཡོད་དེ། དུ་བ་ཡོད་པའི་ཕྱིར་ཞེས་བཀོད་པ་བཞིན་ནོ། །ས་བཅུ་པ་ལས། དུ་བ་ལས་ནི་མེར་ཤེས་དང༌། །ཆུ་སྐྱར་ལས་ནི་ཆུ་ཤེས་ལྟར། །བྱང་ཆུབ་སེམས་དཔའ་བློ་ལྡན་གྱིས། །རིགས་ནི་མཚན་མ་དག་ལ་ཤེས། །ཞེས་པ་ལྟར་རོ། །གསུམ་པ་ནི། བྱང་སེམས་སྦྱོར་ལམ་པ་དབང་རྣོན་ཆོས་ཅན། བླ་མེད་བྱང་ཆུབ་ལས་ཕྱིར་ལྡོག་པའི་གང་ཟག་མ་ཡིན་ཏེ། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་རྒྱལ་སྲས་ཡིན་པའི་ཕྱིར། ཞེས་བཀོད་པ་ལྟ་བུ། གསུམ་པ་ལ། རང་དོན་སྐབས་ཀྱི་དང༌། གཞན་དོན་སྐབས་ཀྱི་ཕྱིར་མི་ལྡོག་པའི་གཏན་ཚིགས་གཉིས། དང་པོ་ནི། ཕྱིར་མི་ལྡོག་པའི་གཏན་ཚིགས་གང་ཞིག སྔ་རྒོལ་གྱིས་ཕྱི་རྒོལ་གྱི་ངོར་རྟགས་སུ་བཀོད་པ་ལ་མི་ལྟོས་པའོ། །མཚན་གཞི་ནི། བྱང་སེམས་སྦྱོར་ལམ་པ་དབང་རྣོན་གྱིས་བྱང་སེམས་མཐོང་ལམ་པ་དབང་འབྲིང་འགའ་ཞིག་རྗེས་ ༼༣༧༧༽ ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པར་མཐོང་བ་ལ་བརྟེན་ནས། དེ་ཉིད་རང་སྟོབས་ཀྱིས་ཕྱིར་མི་ལྡོག་པར་ཤེས་པ་ལྟ་བུའོ། །གཉིས་པ་ལ། ངོ་བོ་དང༌། དབྱེ་བ་གཉིས། དང་པོ་ནི། ཕྱིར་མི་ལྡོག་གི་གཏན་ཚིགས་གང་ཞིག སྔ་རྒོལ་གྱིས་ཕྱི་རྒོལ་གྱི་ངོར་རྟགས་སུ་བཀོད་པ་ལ་ལྟོས་པ། མཚན་གཞི། རྟོགས་པའི་ཆོས་ཀྱི་སྤྱན་དང་ལྡན་པའི་བྱང་སེམས་སྒོམ་ལམ་པས་ཤེས་འདོད་དང་ལྡན་པའི་བྱང་སེམས་སྦྱོར་ལམ་པ་དབང་རྣོན་གྱི་ངོར། རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་བྱང་སེམས་མཐོང་ལམ་པ་དབང་འབྲིང་ཆོས་ཅན། གནས་སྐབས་བླ་མེད་རྫོགས་བྱང་ལས་ཕྱིར་མི་ལྡོག་པ་ཡིན་ཏེ། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་རྒྱལ་སྲས་ཡིན་པའི་ཕྱིར། ཞེས་བཀོད་པ་ལྟ་བུ། དབྱེ་ན། ཕྱིར་མི་ལྡོག་གི་རྟགས་ཐོབ་པས་ཐོབ་པའི་ངོར་འགོད་པ། ཐོབ་པས་མ་ཐོབ་པའི་ངོར་

༼༣༧༨༽ འགོད་པ། མ་ཐོབ་པས་ཐོབ་པའི་ངོར་འགོད་པ། མ་ཐོབ་པས་ཐོབ་པའི་ངོར་འགོད་པ་དང་བཞི། དང་པོ་གཉིས་ནི། གཞན་སེམས་ཤེས་པའི་མངོན་ཤེས་དང་ལྡན་པའི་བྱང་སེམས་མཐོང་ལམ་པ་དབང་རྣོན་གྱིས་ཤེས་འདོད་དང་ལྡན་པའི་བྱང་སེམས་སྦྱོར་ལམ་པ་དབང་རྣོན་དང༌། དེ་དབང་རྟུལ་གྱི་ངོར་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་བྱང་སེམས་སྒོམ་ལམ་པ་དབང་འབྲིང་ཆོས་ཅན། གནས་སྐབས་བླ་མེད་རྫོགས་བྱང་ལས་ཕྱིར་མི་ལྡོག་པ་ཡིན་ཏེ། བསམ་སྦྱོར་གཉིས་གྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་རྒྱལ་སྲས་ཡིན་པའི་ཕྱིར། ཕྱི་མ་གཉིས་ནི། རྟགས་ཀྱི་རྣམ་དབྱེ་ལ་མཁས་ཤིང་མང་དུ་ཐོས་པ་དང་ལྡན་པའི་བྱང་སེམས་ཚོགས་ལམ་པ་དབང་རྣོན་གྱིས་ཤེས་འདོད་དང་ལྡན་པའི་བྱང་སེམས་སྦྱོར་ལམ་པ་དབང་རྣོན་དང༌། དེ་དབང་རྟུལ་གྱི་ངོར་སྔར་བཞིན་འགོད་པའོ། །གསུམ་པ་ལ། རང་ངོར་རྟགས་སུ་འགྱུར་ཚུལ་དང༌། གཞན་ངོར་རྟགས་སུ་འགྱུར་ཚུལ་དང༌། གཞུང་གི་བསྟན་ཚུལ་དང་གསུམ། ༼༣༧༩༽ དང་པོ་ནི། མཉམ་རྗེས་ཀྱི་རྟོགས་པ་རྗེས་ཐོབ་ལུས་ངག་གི་སྤྱོད་པ་གསུམ་ཀ་རང་ངོར་རྟགས་སུ་འགྱུར་བ་ཡོད་དེ། བྱང་སེམས་མཐོང་ལམ་པ་དབང་འབྲིང་གིས་རང་རྒྱུད་ཀྱི་མཉམ་བཞག་རྗེས་ཐོབ་དེའི་ལུས་ངག་གི་སྤྱོད་པ་ཁྱད་པར་ཅན་གྱི་རྟགས་ལས་རང་ཉིད་ཕྱིར་མི་ལྡོག་པར་ངེས་པར་ཡོད་པའི་ཕྱིར། གཉིས་པ་ལ། སྤྱིར་བསྟན་པ་དང༌། དོགས་གཅོད་གཉིས། དང་པོ་ལ་ཁ་ཅིག མཉམ་བཞག་གཞན་ངོར་ཕྱིར་མི་ལྡོག་གི རྟགས་སུ་འགྱུར་བ་མེད་དེ། སོ་སོ་རང་གིས་རིག་པའི་སྐད་ཅིག་མ་རྣམས་ཇི་ལྟར་གཞན་ཡིད་ཆེས་པར་བྱེད་པའི་མཚན་ཉིད་དག་ཡིན། ཞེས་གསུངས་པའི་ཕྱིར་རོ། །བྱང་སེམས་མཐོང་ལམ་པས་གཞན་སེམས་ཤེས་པའི་མངོན་ཤེས་ཀྱིས་བྱང་སེམས་སྦྱོར་ལམ་པའི་དབང་པོའི་དབྱེ་བ་མངོན་སུམ་དུ་ཤེས་པ་མེད་པར་ཐལ། བྱང་སེམས་མཐོང་ལམ་པས། བྱང་སེམས་སྦྱོར་ལམ་པ་དབང་རྣོན་གྱི་མཉམ་བཞག་གི་མཁྱེན་པའི་རྟགས་ལས།

རྟེན་གྱི་གང་ཟག་རང་ཉིད་ཕྱིར་མི་ ༼༣༨༠༽ ལྡོག་པར་ཤེས་པ་མེད་པའི་ཕྱིར་ཏེ། མཉམ་བཞག་གཞན་ངོར་ཕྱིར་མི་ལྡོག་གི་རྟགས་སུ་འགྱུར་བ་མེད་པའི་ཕྱིར། རང་ལུགས་ལ། མཉམ་རྗེས་གཉིས་ཀ་གཞན་ངོར་ཕྱིར་མི་ལྡོག་གི་རྟགས་སུ་འགྱུར་བ་ཡོད་པ་ཡིན་ནོ། །དེ་ཡང་དཔེར་མཚོན་ན། ཤེས་འདོད་དང་ལྡན་པའི་བྱང་སེམས་སྦྱོར་ལམ་པའི་ངོར་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་བྱང་སེམས་མཐོང་ལམ་པ་དབང་འབྲིང་ཆོས་ཅན། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་མཉམ་བཞག་གི་རྟོགས་པ་སྔོན་དུ་སོང་སྟེ། དེ་འདྲའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་རྒྱལ་སྲས་ཡིན་པའི་ཕྱིར། ཞེས་པའི་རྟགས་ལས། མཉམ་བཞག་གི་རྟོགས་པ་གྲུབ་པ་དེའི་ཚེ། མཉམ་བཞག་ལ་གནས་བཞིན་པའི་བྱང་སེམས་མཐོང་ལམ་པ་དབང་འབྲིང་ཆོས་ཅན། བླ་མེད་བྱང་ཆུབ་ལས་ཕྱིར་མི་ལྡོག་པ་ཡིན་ཏེ། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་ ༼༣༨༡༽ པའི་མཉམ་བཞག་གི་རྟོགས་པ་ལ་གནས་པའི་རྒྱལ་སྲས་ཡིན་པའི་ཕྱིར། ཞེས་མཉམ་བཞག་གི་རྟགས་ལ་བརྟེན་ནས་ཕྱིར་མི་ལྡོག་པར་ངེས་པར་བྱེད། གཉིས་པ་ལ། ཁ་ཅིག ཕྱིར་མི་ལྡོག་གི་གཏན་ཚིགས་འདི་དག་ཕྱིར་མི་ལྡོག་གི་རྟགས་ཐོབ་པ་ཁོ་ནའི་རྟགས་སུ་འགྱུར་ཞིང༌། དེ་ཉིད་ཊཱི་ཀའི་དགོངས་པ་ཡིན་ཏེ། དེས་ན་ཕྱིར་མི་ལྡོག་ཐོབ་པ་ཁོ་ན་ལ་རྟགས་སུ་འགྱུར་ཏེ། གཞན་རྒྱུད་ལ་ཁྱབ་འབྲེལ་རྟོགས་མི་ནུས་པའི་ཕྱིར། ཞེས་གསུངས་པའི་ཕྱིར། ཟེར། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་ན། བླ་མེད་བྱང་ཆུབ་ལས་ཕྱིར་མི་ལྡོག་པས་ཁྱབ་པ་ངེས་ཤིང༌། རྗེས་ཐོབ་ལ་གནས་བཞིན་པའི་བྱང་སེམས་སྦྱོར་ལམ་པ་དབང་རྣོན་བླ་མེད་བྱང་ཆུབ་ལ་ཕྱིར་ལྡོག་མི་ལྡོག་ཐེ་ཚོམ་དང་བཅས་པའི་བྱང་སེམས་ཚོགས་ལམ་པ་དབང་རྣོན་གཞི་མ་གྲུབ་པར་ཐལ།

བྱང་སེམས་ ༼༣༨༢༽ ཚོགས་ལམ་པ་དབང་རྣོན་གྱི་ངོར་བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པ་དེ་རྗེས་ཐོབ་ལ་གནས་པའི་བྱང་སེམས་སྦྱོར་ལམ་པ་དབང་རྣོན་བླ་མེད་བྱང་ཆུབ་ལས་ཕྱིར་མི་ལྡོག་དུ་སྒྲུབ་པའི་གཏན་ཚིགས་སུ་འགྱུར་བ་གཞི་མ་གྲུབ་པའི་ཕྱིར་རྟགས་ཁས། ཊཱི་ཀའི་དགོངས་པ་དེ་ལྟར་འཆད་པ་མི་འཐད་དེ། ཊཱི་ཀར། ཁྱབ་འབྲེལ་ཡིད་ཆེས་ཀྱི་ལུང་གིས་ངེས་པའི་གཏན་ཚིགས་ལ་ཕྱིར་མི་ལྡོག་གི་རྟགས་ཐོབ་མི་དགོས་པའི་ཕྱིར། རང་ལུགས་ནི། རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་བྱང་སེམས་མཐོང་ལམ་པ་དབང་རྣོན་ཆོས་ཅན། བླ་མེད་བྱང་ཆུབ་ལས་ཕྱིར་མི་ལྡོག་སྟེ། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་དང་ལྡན་པའི་རྒྱལ་སྲས་ཡིན་པའི་ཕྱིར། ཞེས་པ་ལྟ་བུའི་གཏན་ཚིགས་ལ་ཁྱབ་འབྲེལ་རང་རྒྱུད་ཀྱི་དངོས་སྟོབས་ཚད་མས་གྲུབ་པ་དང༌། ཁྱབ་ ༼༣༨༣༽ འབྲེལ་ལུང་ལ་རྟེན་པའི་ཡིད་ཆེས་ཚད་མས་གྲུབ་པ་གཉིས་སུ་ཡོད་ཅིང༌། དང་པོ་ལ། ཕྱིར་མི་ལྡོག་གི་རྟགས་ཐོབ་དགོས་ཏེ། དེ་མ་ཐོབ་པས་གཞན་རྒྱུད་ལ་ཁྱབ་འབྲེལ་དངོས་སྟོབས་ཚད་མས་རྟོགས་མི་ནུས་པའི་ཕྱིར། གཉིས་པ་ལ། དེ་ཐོབ་མི་དགོས་ཏེ། རྟགས་ཀྱི་རྣམ་དབྱེ་ལ་མཁས་ཤིང་མང་དུ་ཐོས་པ་དང་ལྡན་པའི་ཚོགས་ལམ་པ་དབང་རྣོན་གྱི་ངོར་དེར་འགྱུར་བ་ཡོད་པའི་ཕྱིར། གསུམ་པ་ནི། ལུས་རྣམ་བཞག་ཏུ་སློབ་པ་ཕྱིར་མི་ལྡོག་པའི་ཚོགས། །ཞེས་སྐབས་ཀྱི་ཕྱིར་མི་ལྡོག་པའི་དགེ་འདུན་ལ་དབྱེ་ན་དུ། དེ་ཕྱིར་མི་ལྡོག་གི་གཏན་ཚིགས་གང་གིས་སྒྲུབ་ཅེ་ན་དེ་ལ་ཕྱིར་མི་ལྡོག་པའི་བྱང་སེམས་སྦྱོར་ལམ་པ། མཐོང་ལམ་པ། སྒོམ་ལམ་པ་གསུམ་ལས། དང་པོ་འཆད་པ་ནི། ངེས་འབྱེད་ཡན་ལག་པ། བྱང་ཆུབ་སེམས་དཔའ་གང་དག་གནས། །དེ་འདིར་ཕྱིར་མི་ལྡོག་པའི་ཚོགས། །ཞེས་པས་བསྟན།

དེ་ཉིད་རྒྱས་པར་འཆད་པ་ནི། །གཟུགས་ལ་སོགས་ ༼༣༨༤༽ ལས་ལྡོག་སོགས་རྟགས། །ཞེས་སོགས་བཤད་དོ། །དེ་ཡང༌། གཟུགས་ལ་སོགས་ལས་ལྡོག་སོགས་རྟགས། །རྣམ་པ་ཉི་ཤུར་བརྗོད་པ་ཡིས། །ཞེས་པས་གཏན་ཚིགས། ངེས་འབྱེད་ཡན་ལག་ལ་གནས་པའི། །ཞེས་པས་ཆོས་ཅན། ཕྱིར་མི་ལྡོག་པ། ཞེས་པས་སྒྲུབ་ཆོས། མཚན་ཉིད་འདི་ཞེས་པས་དེའི་ཁྱབ་པ་སྒྲུབ་པ་བསྟན་ཞིང༌། དེ་བཞིན་དུ་རྒྱས་བཤད་ལ་ཡང་ཤེས་པར་བྱའོ། །གཉིས་པ་ནི། མཐོང་ལམ་ལ། བྱང་ཆུབ་སེམས་དཔའ་ཞེས་སོགས་ཚིག་གཉིས་ཀྱིས་བསྟན། དེ་ཉིད་རྒྱས་པར་འཆད་པ་ནི། མཐོང་བའི་ལམ་ལ་བཟོད་པ་དང༌། །ཞེས་སོགས་བསྟན་བཤད་རྣམས་སོ། །དེ་ཡང༌། མཐོང་བའི་ལམ་ལ་བཟོད་པ་དང༌། །ཤེས་པའི་སྐད་ཅིག་བཅུ་དྲུག་ནི། །ཞེས་པས་གཏན་ཚིགས། བྱང་ཆུབ་སེམས་དཔའ། ཞེས་པས་ཆོས་ཅན། མི་ལྡོག་པའི་ཞེས་པས་སྒྲུབ་ཆོས། མཚན་ཉིད་ཡིན་པར་ཤེས་པར་བྱ། །ཞེས་པས་ཁྱབ་སྒྲུབ་བསྟན། གསུམ་པ་ནི། སྒོམ་ལམ་ལ། བྱང་ཆུབ་ ༼༣༨༥༽ སེམས་དཔའ་ཞེས་སོགས་ཚིགས་གཉིས་ཀྱིས་བསྟན། འོ་ན། བསྒོམ་ལམ་གྱི་ངོ་བོ་ནི་གང༌། དབྱེ་ན་དུ། དེའི་རྟགས་ཀྱི་མཚན་གཞི་ཇི་ལྟ་བུ་སྙམ་ན། ཐེག་ཆེན་གྱི་སྒོམ་ལམ་ཐེག་དམན་གྱི་སྒོམ་ལམ་ལས་ཡུལ་རྟོགས་ཚུལ་གྱི་སྒོ་ནས་ཟབ་པའི་ཁྱད་ཆོས་འཆད་པ་ནི། སྒོམ་པའི་ལམ་ནི་ཟབ་པ་སྟེ། །ཞེས་སོགས་སོ། །ངོ་བོ་འཆད་པ་ནི། ངེས་འབྱེད་ཡན་ལག་དང་མཐོང་བའི། །ཞེས་སོགས་སོ། །གྲངས་ངེས་འཆད་པ་ནི། དེ་ནི་རྒྱུན་ཆགས་ཡིན་པའི་ཕྱིར། །ཞེས་སོ། །དེ་ལ་རྩོད་སྤོང་འཆད་པ་ནི། གྲངས་མེད་ལ་སོགས་སོ། །ཐེག་ཆེན་སྒོམ་ལམ་གྱིས་སྤང་བྱ་ཉམས་པ་དང༌། གཉེན་པོ་འཕེལ་བྱའི་བྱ་བ་མི་བྱེད་པར་ཐལ། དེ་དོན་དམ་པར་བདེན་སྟོང་ཡིན་པའི་ཕྱིར། ཞེས་པའི་གནས་སྐབས་ཀྱི་བྱེད་པ་ལ་རྩོད་སྤོང་འཆད་པ་ནི། བྱང་ཆུབ་ཇི་ལྟར་དེ་བཞིན་དུ། །ཞེས་སོགས་སོ། །ཐེག་ཆེན་སེམས་བསྐྱེད་ཀྱིས་བླ་མེད་བྱང་ ༼༣༨༦༽ ཆུབ་སྒྲུབ་པ་མི་འཐད་པར་ཐལ། ཐེག་ཆེན་སེམས་བསྐྱེད་སྐད་ཅིག་སྔ་ཕྱི་རེ་རེ་ཁོ་ནས་ཀྱང་དེ་ཐོབ་པར་མི་ནུས།

མང་པོ་ལྷན་ཅིག་ཏུ་འཚོགས་པས་ཀྱང་ཐོབ་པར་མི་ནུས། ཕན་ཚུན་ལྟོས་ནས་ཀྱང་དེ་ཐོབ་པར་མི་ནུས་པའི་ཕྱིར། ཞེས་མཐར་ཐུག་གི་བྱེད་པ་ལ་རྩོད་སྤོང་དཔེའི་སྒོ་ནས་འཆད་པ་ནི། མར་མེའི་དཔེའི། ཞེས་སོགས་སོ། །གཏན་ཚིགས་ཀྱི་དབྱེ་བ་དངོས་འཆད་པ་ནི། སྐྱེ་བ་དང་ནི། ཞེས་སོགས་སོ། །རྩ་བར་དངོས་སུ་མེད་ཀྱང་བློ་ལྡན་སྒོམ་པའི་ལམ་གནས་པའི། ཕྱིར་མི་ལྡོག་པའི་མཚན་ཉིད་ཡིན། །ཞེས་པས། ཆོས་ཅན་དང་སྒྲུབ་བྱའི་ཆོས་ཁ་བསྐང་སྟེ་བསྟན་པ་ཡིན་ནོ། །གཉིས་པ་ནི། དྲོད་ལ་གནས་པའི་བྱང་སེམས་དབང་རྣོན་ཆོས་ཅན། སྦྱོར་ལམ་པ་ཕྱིར་མི་ལྡོག་པའི་དགེ་འདུན་ཡིན་ཏེ། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་ངེས་འབྱེད་ཆ་མཐུན་ལ་གནས་པའི་རྒྱལ་སྲས་ཡིན་པའི་ཕྱིར། སྡུག་བསྔལ་ཆོས་བཟོད་ལ་གནས་པའི་ ༼༣༨༧༽ བྱང་སེམས་དབང་འབྲིང་ཆོས་ཅན། མཐོང་ལམ་པ་ཕྱིར་མི་ལྡོག་པའི་དགེ་འདུན་ཡིན་ཏེ། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་བདེན་པ་མངོན་རྟོགས་ལ་གནས་པའི་རྒྱལ་སྲས་ཡིན་པའི་ཕྱིར། ས་གཉིས་པ་ལ་གནས་པའི་བྱང་སེམས་དབང་འབྲིང་ཆོས་ཅན། བསྒོམ་ལམ་པ་ཕྱིར་མི་ལྡོག་པའི་དགེ་འདུན་ཡིན་ཏེ། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་རྗེས་ལ་མངོན་རྟོགས་ལ་གནས་པའི་རྒྱལ་སྲས་ཡིན་པའི་ཕྱིར། དབང་སོགས་བཅས་པ་ཡི། །ཞེས་སྐབས་སུ། གཉིས་ཀྱི་དང་པོ་ལ། གང་ལ་ཞེན་པ་འགོག་པའི་ཡུལ། །ཇི་ལྟར་ཞེན་པ་འགོག་པའི་ཚུལ། །བསྟན་བྱ་དབང་སོགས་བཤད་པའོ། །དང་པོ་ལ། མདོ་དྲང་བ་དང༌། དེའི་དོན་བཤད་པའོ། །དང་པོ་ནི། བརྒྱད་སྟོང་པར། འཐབ་མོའི་གཏམ་གྱི་སྦྱོར་བ་དང༌། རྗེས་སུ་སྦྱོར་བ་ལ་བརྩོན་པར་མི་གནས། གྲོང་དང༌། གྲོང་ཁྱེར་དང༌། ༼༣༨༨༽ གྲོང་རྡལ་དང༌། ལྗོངས་དང༌། ཡུལ་འཁོར་དང༌། རྒྱལ་པོའི་ཕོ་བྲང་འཁོར་གྱི་སྦྱོར་བ་དང༌། རྗེས་སུ་སྦྱོར་བ་ལ་བརྩོན་པར་མི་གནས། བདག་གི་གཏམ་གྱི་སྦྱོར་བ་དང་རྗེས་སུ་སྦྱོར་བ་ལ་བརྩོན་པར་མི་གནས།

བློན་པོ་དང་བློན་པོ་ཆེན་པོའི་གཏམ་གྱི་སྦྱོར་བ་ལ་རྗེས་སུ་བརྩོན་པར་མི་གནས་ཞེས་གསུངས། རྩ་བར་དབང་སོགས་བཅས་པ་ཡི། །གཡུལ་འགྱེད་ལ་སོགས་ལ། །སྦྱོར་དང་རྗེས་སུ་སྦྱོར་བ་ཡི། །གནས་པ་སོ་སོར་བཀག་པ་དང༌། །ཞེས་གསུང་ངོ༌། །གཟུང་བ་དང་འཛིན་པ་དག་སྤང་བར་བྱ་བ་ཉིད་ཀྱིས་དབང་པོ་དང་རྟེན་གྲོང་ཁྱེར་ལ་སོགས་པའི་གཡུལ་འགྱེད་པ་ལ་སྔ་མ་བཞིན་དུ་སྦྱོར་བ་དང༌། རྗེས་སུ་སྦྱོར་བའི་གནས་པ་རྗེས་སུ་བཀག་པ། ཞེས་གསུངས་སོ། །གཉིས་པ་ནི། མདོར། འཐབ་མོ་ཞེས་སོགས་གསུངས་པ་དང༌། བསྟན་བཅོས་སུ་གཡུལ་འགྱེད་པ་ཞེས་པས། སྤང་གཉེན་མཚོན་ཏེ། གཡུལ་འགྱེད་པའི་ཚེ་དགྲ་སོགས་བཅོམ་ནས་མངའ་འབངས་གོང་འཕེལ་དུ་བྱེད་པ་ ༼༣༨༩༽ བཞིན་དུ། གཉེན་པོས་ཀྱང་སྤང་བྱ་མི་མཐུན་ཕྱོགས་བཅོམ་ནས། རྣམ་བྱང་གི་ཆོས་གོང་འཕེལ་དུ་བྱེད་པའི་ཕྱིར། གྲོང་གི་སྒྲས་དབང་པོ་མཚོན་ཏེ། གྲོང་གིས་སྐྱེས་པའི་རྟེན་བྱེད་པ་བཞིན་དུ། དབང་པོས་དབང་ཤེས་ཀྱི་རྟེན་བྱེད་པའི་ཕྱིར། གྲོང་ཁྱེར་གྱི་སྒྲས་དབང་པོའི་རྟེན་འབྱུང་བ་མཚོན་ཏེ། གྲོང་ཁྱེར་གྱིས་གྲོང་གི་རྟེན་བྱེད་པ་བཞིན་དུ། འབྱུང་བས་ཀྱང་དབང་པོ་སོགས་འབྱུང་འགྱུར་གྱི་རྟེན་བྱེད་པའི་ཕྱིར། གྲོང་བརྡལ་གྱི་སྒྲས་ཡུལ་མཚོན་ཏེ། གྲོང་བརྡལ་ནི་ཚོང་དུས་མི་འདྲ་བ་དུ་མའི་གནས་ཡིན་ཅིང༌། དེ་སྐྱེས་བུའི་འཇུག་ལྡོག་བྱས་པ་ཡིན་པ་ལྟར། ཡུལ་རྣམས་ཀྱང་རྣམ་པར་ཤེས་པའི་འཇུག་ལྡོག་བྱ་ས་ཡིན་པའི་ཕྱིར། བདག་གི་སྒྲས་རྣམ་ཤེས་མཚོན་ཏེ། བདག་ཁས་ལེན་གྱི་གང་ཟག་རྣམས་ཀྱིས་བདག་ཡུལ་ལ་ལོངས་སྤྱོད་པ་པོར་འདོད་པ་ལྟར། རྣམ་པར་ཤེས་པ་ཡང་ཡུལ་ལ་ལོངས་སྤྱོད་པ་པོ་ཡིན་པའི་ཕྱིར། བློན་པོ་དང་བློན་པོ་ཆེན་པོའི་ 

༼༣༩༠༽ སྒྲས། སེམས་སེམས་བྱུང་མཚོན་ཏེ། དབང་བསྒྱུར་བྱ་བསྒྱུར་བྱེད་དུ་མཚུངས་པའི་ཕྱིར། བསྡུ་ན། དབང་པོ། དབང་རྟེན། ཡུལ། རྣམ་ཤེས་བཞིར་འདུས་ཏེ། སྤང་གཉེན་དེ་ངག་གི་སྤོང་ཚུལ་སྤྱིར་བསྟན་པ་ཙམ་ཡིན། སེམས་སེམས་བྱུང་རྣམ་ཤེས་ཀྱི་ཁོངས་སུ་འདུས་པའི་ཕྱིར། གཉིས་པ་ལ། སྤང་བྱ། གཉེན་པོ། འབྲས་བུ་དང་གསུམ། དང་པོ་ནི། འགོག་པ་མཐོང་སྤངས་ཀྱིས་བསྡུས་པའི་ཟག་བཅས་ཀྱི་དབང་པོ་སོགས་བཞིའོ། །གཉིས་པ་ནི་འགོག་པ་རྗེས་བཟོད་དེ། དེས་འགོག་པ་རྗེས་ཤེས་ཐོབ་པའི་གེགས་སུ་གྱུར་པའི་སྤང་བྱ་འཇོམས་པར་བྱེད་པའི་ཕྱིར། གལ་ཏེ་མི་འཐད་དེ། འདིར་འགོག་པ་རྗེས་ཤེས་འཆད་པའི་སྐབས་ཡིན་པའི་ཕྱིར། ཞེ་ན། སྐྱོན་མེད་དེ། འགོག་པ་རྗེས་ཤེས་ཀྱི་ངོ་སྐལ་གྱི་སྤང་བྱ་ནི་འགོག་པ་རྗེས་བཟོད་ཀྱི་འཇོམས་པའི་ཕྱིར། གསུམ་པ་ནི། འགོག་པ་མཐོང་སྤངས་ཀྱི་བསྡུས་པའི་ཟག་བཅས་ཀྱི་དབང་སོགས་ ༼༣༩༡༽ བཞི་སྤངས་པའི་འབྲལ་བའི་འབྲས་བུ་བཞི་ཐོབ། དེ་ཡང་སྤང་བྱའི་སྒོ་ནས་བཞིར་ཕྱེ་བ་ཡིན་གྱི། ངོ་བོའི་སྒོ་ནས་ཐ་དད་མེད་དེ། འགོག་པ་རྗེས་ཤེས་ཀྱི་གནས་སྐབས་ཀྱི་འགོག་བདེན་པ་གཅིག་ཉིད་ལ་འཇོག་དགོས་པའི་ཕྱིར། འགྲེལ་ཆེན་ལས། གཟུང་བ་དང་འཛིན་པ་དག་སྤང་བར་བྱ་བ་ཉིད་ཀྱིས་མི་མཐུན་པ་དང༌། གཉེན་པོའི་ཕྱོགས་གསད་པར་བྱ་བ་དང་གསོད་པ་པོ་གཡུལ་འགྱེད་པའི་གཏམ་གྱི་སྦྱོར་བ་དང་རྗེས་སུ་སྦྱོར་བ་ལ་གནས་པ་བཀག་པས་འགོག་པ་ལ་རྗེས་སུ་ཤེས་པ་ཡིན་པས་ནི་འཐབ་མོའི་གཏམ་གྱི་ཞེས་བྱ་བ་ལ་སོགས་པ་གསུངས་པ་ཡིན་ཏེ། དེ་ལྟ་བུའི་གནས་སུ་རང་གི་ངང་ཉིད་ཀྱིས་རྣམ་པར་སྨིན་པ་འགོག་པ་རྣམ་པ་བཞིར་འགྱུར་བ་ནི། འདི་ལྟ་སྟེ་དབང་པོའི་གྲོང་འགོག་པ་ནི་དང་པོའོ། །དེ་བཞིན་དུ་དབང་པོའི་རྟེན་འབྱུང་བ་དང་འབྱུང་བ་ལས་གྱུར་པའི་གྲོང་ཁྱེར་འགོག་པ་ནི་གཉིས་པའོ། །དེ་བཞིན་དུ་དབང་པོའི་ཡུལ་གྱི་གྲོང་རྡལ་འགོག་པ་ནི་གསུམ་པ་སྟེ། དེ་ ༼༣༩༢༽ ནི་གྲོང་དང་ཞེས་བྱ་བ་ལ་སོགས་པ་གང་གསུངས་པ་ཡིན་ནོ། །ལྗོངས་ལ་སོགས་པ་ནི་གྲོང་རྡལ་གྱི་དབྱེ་བ་ཡིན་ནོ། །བདག་ཏུ་མངོན་པར་ཞེན་པ་འགོག་པ་སྟེ་བཞི་པ་ནི།

བདག་གི་གཏམ་གྱི་ཞེས་བྱ་བ་ལ་སོགས་པ་སྨྲོས་པ་ཡིན་ནོ། །བདག་ཁོ་ན་ལ་བདག་གི་དང་འབྲེལ་པས་རབ་ཏུ་ཕྱེ་བའི་དོན་ནི། བློན་པོ་ཆེན་པོའི་ཞེས་བྱ་བ་ལ་སོགས་པ་སྨྲོས་པ་ཡིན་ནོ། །ཞེས་སོ། །གསུམ་པ་ལ། དབང་པོའི་དབྱེ་བ། སོ་སོའི་རང་བཞིན། སྒྲ་དོན། གྲངས་ངེས། ཁམས་དང་སས་བསྡུས་ཚུལ་ལོ། །དང་པོ་ལ། ཀུན་ནས་ཉོན་མོངས་ཀྱི་དབང་པོ་བཅུ་བཞི། རྣམ་བྱང་གི་དབང་པོ་བརྒྱད་དེ་ཉེར་གཉིས་སོ། །དང་པོ་བཅུ་བཞི་ནི། མིག་སོགས་དབང་པོ་དྲུག སྲོག་དབང༌། ཕོ་དང་མོའི་དབང་པོ། ཚོར་བ་བདེ་བ། སྡུག་བསྔལ་ཡིད་བདེ། ཡིད་མི་བདེ། བཏང་སྙོམས་སོ། །འདི་དག་ལ་ཀུན་ནས་ཉོན་མོངས་ཀྱི་དབང་པོ་ཞེས་བྱ་སྟེ། འཁོར་བའི་གནས་སྐབས་སུ་གཙོ་ཆེ་བའི་དབང་པོ་ཡིན་པའི་ཕྱིར། ཕྱི་མ་ ༼༣༩༣༽ བརྒྱད་ནི། དད་སོགས་དབང་པོ་ལྔ། མི་ཤེས་པ་ཀུན་ཤེས་པར་བྱེད་པའི་དབང་པོ། ཀུན་ཤེས་པའི་དབང་པོ། ཀུན་ཤེས་ལྡན་པའི་དབང་པོའོ། །འདི་དག་ལ་རྣམ་བྱང་གི་དབང་པོ་ཞེས་བྱ་སྟེ། མཐའ་གཅིག་ཏུ་བདག་མེད་རྟོགས་པའི་ལམ་གྱིས་བསྡུས་པའི་དབང་པོ་ཡིན་པའི་ཕྱིར། གཉིས་པ་ལ། ཀུན་ནས་ཉོན་མོངས་ཀྱི་དབང་པོ་བཤད་པ་དང༌། རྣམ་བྱང་གི་དབང་པོ་བཤད་པ་གཉིས། དང་པོ་ལ། དགག་བཞག་གཉིས། དང་པོ་ལ། ཁ་ཅིག རང་འབྲས་མིག་གི་རྣམ་པར་ཤེས་པའི་ཐུན་མོང་མ་ཡིན་པའི་བདག་རྐྱེན་བྱེད་པའི་ནང་གི་རྡུལ་ཕྲན་དྭངས་པ། མིག་དབང་གི་མཚན་ཉིད་ཡིན་ཟེར་ན། མིག་གི་དབང་པོ་ཡིན་ན། རྟེན་བཅས་ཀྱི་མིག་དབང་ཡིན་པས་ཁྱབ་པར་ཐལ། མཚན་ཉིད་དེ་འཐད་པའི་ཕྱིར། འདོད་ན་དེར་མཚུངས་ཀྱི་མིག་དབང་གཞི་མ་གྲུབ་པར་ཐལ་བ་དང༌། མིག་དབང་ཡིན་ན་རྡུལ་ཕྲན་ཡིན་དགོས་པར་ཐལ། དེ་ཡིན་ན་ནང་གི་རྡུལ་ཕྲན་ཡིན་ ༼༣༩༤༽ དགོས་པའི་ཕྱིར། ཁ་ཅིག ཡིད་དབང་ཡིན་ན་རྣམ་ཤེས་ཚོགས་དྲུག་གང་རུང་ཡིན་དགོས་ཏེ། མཛོད་ལས། དྲུག་པོ་འདས་མ་ཐག་པ་ཡི། །རྣམ་ཤེས་གང་ཡིན་དེ་ཡིད་དོ། །ཞེས་གསུངས་པའི་ཕྱིར། ཅེ་ན། ཉོན་ཡིད་ཀྱི་སྒྲུབ་བྱེད་དུ་ཡིད་དབང་བཀོད་པ་འབྲེལ་མེད་དུ་ཐལ།

ཉོན་ཡིད་ཡིད་དབང་མ་ཡིན་པའི་ཕྱིར། འདོད་ན། ཐེག་བསྡུས་ལས། དབང་པོ་ལྔ་དང་འདྲ་བ་དང༌། །ཞེས་པ་དང་འགལ། ཁ་ཅིག ཉོན་ཡིད་དོན་དམ་པའི་ཡིད་དབང༌། ཚོགས་བདུན་ཀུན་རྫོབ་པའི་ཡིད་དབང་ཡིན། དེ་ཡང་དང་པོ་ཡིད་དབང་མཚན་ཉིད་པ། ཕྱི་མ་བཏགས་པ་པ་ཡིན་ཟེར། སངས་རྒྱས་འཕགས་པའི་ཐུགས་རྒྱུད་ལ་ཡིད་ཀྱི་རྣམ་པར་ཤེས་པའི་ཐུན་མོང་མ་ཡིན་པའི་བདག་རྐྱེན་མེད་པར་ཐལ། དེར་ཡིད་དབང་མེད་པའི་ཕྱིར། དྲོད་དང་རྣམ་ཤེས་ཀྱི་རྟེན་བྱེད་པའི་སྒོ་ནས་ཕུང་པོའི་རིགས་འདྲ་གནས་པའི་དབང་པོ་དེ་སྲོག་དབང་གི་མཚན་ཉིད་ཡིན་ཟེར་ན། གཟུགས་མེད་ཁམས་པའི་སྲོག་དབང་ཆོས་ཅན། ༼༣༩༥༽ མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། གཟུགས་མེད་ཁམས་ན་དྲོད་ཡོད་པར་ཐལ་ལོ། །ལུས་དབང་གི་ཆ་རྟོགས་ཀྱི་དབང་པོ་གང་ཞིག རང་གང་ལ་ལྡན་པའི་རྟེན་གྱི་གང་ཟག་གཙོ་བོ་ཕོ་ཉིད་དུ་མཚོན་པ་དང༌། མོ་ཉིད་དུ་མཚོན་པ་སྟེ། ཕོ་དང་མོའི་དབང་པོའི་མཚན་ཉིད་ཡིན། ཟེར་ན། མ་ནིང་མཚན་གཉིས་པའི་ཕོ་དབང་དང༌། མོ་དབང་གིས་མ་ངེས། རང་ལུགས། རང་འབྲས་མིག་གི་རྣམ་པར་ཤེས་པའི་ཐུན་མོང་མ་ཡིན་པའི་བདག་རྐྱེན་བྱེད་པའི་རིགས་སུ་གནས་པའི་ནང་གི་རྡུལ་དྭངས་པ། དང་པོའི་མཚན་ཉིད། དབྱེ་ན། རྟེན་བཅས་དང༌། དེར་མཚུངས་ཀྱི་མིག་དབང་གཉིས། དེས་ཕྱི་མ་བཞི་ལ་རིགས་བསྒྲེ། རང་འབྲས་ཡིད་ཀྱི་རྣམ་པར་ཤེས་པའི་ཐུན་མོང་མ་ཡིན་པའི་བདག་རྐྱེན་བྱེད་པའི་རིགས་སུ་གནས་པའི་གཙོ་བོ་རྣམ་རིག དྲུག་པའི་མཚན་ཉིད། མཚན་གཞི་རྣམ་ཤེས་ཚོགས་བརྒྱད་ལྟ་བུའོ། །ཚེ་གཅིག་གི་ཕུང་པོའི་རིགས་འདྲ་གནས་པ་ ༼༣༩༦༽ ལ་གཙོ་བོར་དབང་བྱེད་པའི་ལྡན་མིན་འདུ་བྱེད་ཀྱིས་བསྡུས་པའི་དབང་པོ། སྲོག་དབང་གི་མཚན་ཉིད། དེ་དང་ཚེ་མིང་གི་རྣམ་གྲངས་སོ། །བྱེད་ལས་དྲོད་དང་རྣམ་ཤེས་ཀྱི་རྟེན་བྱེད་དེ། མཛོད་ལས། སྲོག་ནི་ཚེ་ཡིན་དྲོད་དང་ནི། །རྣམ་ཤེས་རྟེན་གང་ཡིན་པའོ། །ཞེས་སོ། །ལུས་དབང་གི་ཆ་རྟོགས་ཀྱི་དབང་པོ་གང་ཞིག

རང་གང་ལ་ལྡན་པའི་རྟེན་གྱི་གང་ཟག་ཕོ་ཉིད་དུ་གཙོ་བོར་མཚོན་པའི་རིགས་གནས། ཕོ་དབང་གི་མཚན་ཉིད། དེས་ཕྱི་མ་ལ་ཡང་མཚོན། མཛོད་ལས། མོ་ཉིད་ཕོ་ཉིད་ལ་དབང་ཕྱིར། །ལུས་ལ་མོ་དང་ཕོ་དབང་དག །ཅེས་སོ། །ཚོར་བའི་དབང་པོ་ལ། མཛོད་དང༌། ཀུན་བཏུས་ལས་བཤད་ཚུལ་གཉིས། དང་པོ་ནི། སིམ་པར་ཉམས་སུ་མྱོང་བའི་ལུས་ཚོར་དང༌། བསམ་གཏན་གསུམ་པའི་སེམས་བདེ་གང་རུང་གིས་བསྡུས་པ། དང་པོའི་མཚན་ཉིད། ལུས་ཚོར་གང་ཞིག་རང་སྟོབས་ཀྱིས་གདུང་བར་ཉམས་སུ་མྱོང་བ། གཉིས་པའི་མཚན་ཉིད། རང་སྟོབས་ཀྱི་སིམ་པར་ཉམས་སུ་མྱོང་བའི་ ༼༣༩༧༽ སེམས་ཚོར་གང་ཞིག བསམ་གཏན་གསུམ་པའི་སེམས་བདེ་ལས་དོན་གཞན་དུ་གྱུར་པ། གསུམ་པའི་མཚན་ཉིད་སེམས་ཚོར་གང་ཞིག་རང་སྟོབས་ཀྱིས་གདུང་བར་ཉམས་སུ་མྱོང་བ། བཞི་པའི་མཚན་ཉིད། རང་སྟོབས་ཀྱིས་བར་མ་ཆད་ཉམས་སུ་མྱོང་བ། ལྔ་པའི་མཚན་ཉིད། དབྱེ་ན། ལུས་ཚོར་དང་སེམས་ཚོར་གཉིས། སིམ་པ་ནི་ལུས་སེམས་ལ་ཕན་འདོགས་པ། གདུང་བ་ནི་ལུས་སེམས་ལ་གནོད་པ་བྱེད་པའོ། །གཉིས་པ་ནི། མིང་གི་སྒོ་ནས་ཡིན་གྱི། བསྡུ་ན། ཚོར་བ་བདེ་བ། སྡུག་བསྔལ་བཏང་སྙོམས་གསུམ་དུ་འདུས་ཏེ། ཡིད་བདེ་བདེ་བའི་བྱེ་བྲག་དང༌། ཡིད་མི་བདེ་སྡུག་བསྔལ་གྱི་བྱེ་བྲག་ཏུ་འདོད་པའི་ཕྱིར། རང་སྟོབས་ཀྱི་སིམ་པར་ཉམས་སུ་མྱོང་བའི་སེམས་བྱུང༌། དང་པོའི་མཚན་ཉིད། དབྱེ་ན། ལུས་བདེ་དང་སེམས་བདེ་གཉིས། འདི་ལ་དགའ་བ་དང་ཡིད་བདེ་ཞེས་ཀྱང་བྱའོ། །རང་སྟོབས་ཀྱིས་གདུང་བར་ཉམས་སུ་མྱོང་བའི་སེམས་བྱུང༌། གཉིས་པའི་མཚན་ཉིད། དབྱེ་ན་ ༼༣༩༨༽ ལུས་ཀྱི་དང་སེམས་ཀྱི་སྡུག་བསྔལ་གཉིས། འདི་ལ་ཡིད་མི་བདེ་དང་མི་དགའ་བ་ཞེས་ཀྱང་བྱའོ། །གསུམ་པའི་མཚན་ཉིད་དང་དབྱེ་བ་སྔར་དང་འདྲ། འདིར་ཕྱི་མ་འདི་ཁས་བླངས་ན་ལེགས་སོ། །གཉིས་པ་ལ། དད་སོགས་དབང་པོ་ལྔ་བཤད་པ་དང༌། དབང་པོ་ཕྱི་མ་གསུམ་བཤད་པ་གཉིས། དང་པོ་ལ་ཁ་ཅིག རྣམ་བྱང་གི་དབང་པོ་གང་ཞིག རང་སྟོབས་ཀྱིས་དགེ་བའི་དམིགས་པ་ལ་ཡིད་ཆེས་པའི་སེམས་བྱུང༌།

དད་པའི་དབང་པོའི་མཚན་ཉིད་ཡིན་ཟེར། མོས་པ་སྒོམ་ལམ་ཡིན་ན། མོས་པ་ཡིན་པས་ཁྱབ་པར་ཐལ་བ་དང༌། དྲན་པ་ཉེར་བཞག་ཡིན་ན། ཤེས་རབ་ཡིན་པས་ཁྱབ་པར་ཐལ། དད་དབང་ཡིན་ན་དད་པ་ཡིན་དགོས་པའི་ཕྱིར། རྟགས་ཁས། རང་ལུགས། རྣམ་བྱང་དབང་པོ་གང་ཞིག དགེ་བའི་དམིགས་པ་ལ་ཡིད་ཆེས་པའི་དད་པ་མཚུངས་ལྡན་དང་བཅས་པ། དད་དབང་གི་མཚན་ཉིད་ཡིན། ཕྱི་མ་རྣམས་ལ་རིགས་བསྒྲེ། གཉིས་པ་ལ། དགག་བཞག་གཉིས། དང་པོ་ ༼༣༩༩༽ ལ་ཁ་ཅིག རྣམ་བྱང་གི་དབང་པོ་གང་ཞིག བདེན་པ་མངོན་རྟོགས་ཀྱིས་བསྡུས་པ་དང༌། རྗེས་ལ་མངོན་རྟོགས་ཀྱིས་བསྡུས་པ་དང༌། མི་སློབ་ལམ་གྱིས་བསྡུས་པ། ཟེར་ན། བྱང་སེམས་སྦྱོར་ལམ་པའི་རྒྱུད་ཀྱི་དད་པའི་དབང་པོ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། ཐེག་པ་རང་ལུགས་ཀྱི་ལམ་རྗེས་ཤེས་ཀྱི་རྟོགས་པ་མ་ཐོབ་པའི་རྣམ་བྱང་དབང་པོ་ཡིན་པའི་ཕྱིར། ཁ་ཅིག རྣམ་བྱང་དབང་པོ་གང་ཞིག ལམ་རྗེས་ཤེས་ཀྱི་རྟོགས་པ་མ་ཐོབ་པ་དང༌། དེ་གང་ཞིག ལམ་རྗེས་ཤེས་ཀྱི་རྟོགས་པ་ཐོབ། མི་སློབ་ལམ་གྱི་རྟོགས་པ་མ་ཐོབ་པ་དང༌། དེ་གང་ཞིག མི་སློབ་ལམ་གྱི་རྟོགས་པ་ཐོབ་པ་ཟེར། དང་པོ་ལ། ཉན་ཐོས་དགྲ་བཅོམ་གྱི་རྟོགས་པ་སྔོན་དུ་སོང་བའི་བྱང་སེམས་སྦྱོར་ལམ་པའི་དད་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། གཉིས་པ་ལ་ཡང༌། དེའི་རྟོགས་པ་སྔོན་དུ་སོང་བའི་ས་གཉིས་པའི་དད་པའི་དབང་པོ་ ༼༤༠༠༽ ཆོས་ཅན། མཚན་ཉིད་དེར་ཐལ། མཚན་བྱ་དེའི་ཕྱིར། གསུམ་པ་ལ་ཡང༌། དེ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། ས་བརྒྱད་པའི་རྟོགས་པ་ཐོབ་པར་ཐལ། འདོད་པ་གང་ཞིག་ཐེག་ཆེན་གྱི་རྣམ་བྱང་དབང་པོ་ཡིན་པའི་ཕྱིར། ཁ་ཅིག རྣམ་བྱང་དབང་པོ་གང་ཞིག ཐེག་པ་རང་ལུགས་ཀྱི་ལམ་རྗེས་ཤེས་ཐོབ། ཐེག་པ་རང་ལུགས་ཀྱི་མི་སློབ་ལམ་མ་ཐོབ་པ་གཉིས་པའི་མཚན་ཉིད། དེ་གང་ཞིག ཐེག་པ་རང་ལུགས་ཀྱི་མི་སློབ་ལམ་ཐོབ་པ་གསུམ་པའི་མཚན་ཉིད་ཡིན་ཟེར། ས་བརྒྱད་པའི་གནས་སྐབས་ཀྱི་དད་པའི་དབང་པོ་ཆོས་ཅན།

མཚོན་བྱ་དེར་ཐལ། མཚན་ཉིད་དེའི་ཕྱིར། སྒོམ་ལམ་གྱི་ངོ་བོར་གྱུར་པའི་རྣམ་བྱང་དབང་པོ་ཡིན་པའི་ཕྱིར། འདོད་ན། མ་ཡིན་པར་ཐལ། ཀུན་ཤེས་ལྡན་པའི་དབང་པོ་ཡིན་པའི་ཕྱིར། དག་པའི་རྣམ་བྱང་གི་དབང་པོ་ཡིན་པའི་ཕྱིར། གཉིས་པ་ལ་ཡང༌། དེ་ཆོས་ཅན། མཚན་ཉིད་དེར་ཐལ། ༼༤༠༡༽ མཚོན་བྱ་དེའི་ཕྱིར། འདོད་ན། ཐེག་ཆེན་གྱི་མི་སློབ་ལམ་ཐོབ་པར་ཐལ། འདོད་པ་གང་ཞིག ཐེག་ཆེན་གྱི་ལམ་ཡིན་པའི་ཕྱིར། རང་ལུགས་ནི། ཐེག་པ་རང་ལུགས་ཀྱི་ལམ་རྗེས་ཤེས་ཀྱི་རྟོགས་པ་མ་ཐོབ་པའི་རྣམ་བྱང་གི་དབང་པོ་དང་པོའི་མཚན་ཉིད། དབྱེ་ན། ཐེག་ཆེན་དང༌། ཐེག་དམན་གྱི་མི་ཤེས་པ་ཀུན་ཤེས་པའི་དབང་པོ་གཉིས། དང་པོའི་མཚན་ཉིད། ཐེག་ཆེན་གྱི་ལམ་རྗེས་ཤེས་ཀྱི་རྟོགས་པ་མ་ཐོབ་པའི་ཐེག་ཆེན་སྐྱེས་བུའི་རྒྱུད་ཀྱི་རྣམ་བྱང་དབང་པོ། མཚན་གཞི་བྱང་སེམས་སྦྱོར་ལམ་པ་དང༌། མཐོང་ལམ་སྐད་ཅིག་བཅོ་ལྔ་ལ་གནས་པའི་བྱང་སེམས་ཀྱི་རྒྱུད་ཀྱི་དད་སོགས་དབང་པོ་ལྟ་བུའོ། །གཉིས་པའི་མཚན་ཉིད། ཐེག་དམན་རང་ལུགས་ཀྱི་ལམ་རྗེས་ཤེས་ཀྱི་རྟོགས་པ་མ་ཐོབ་པའི་ཐེག་དམན་གྱི་རྒྱུད་ཀྱི་རྣམ་བྱང་དབང་པོ། མཚན་གཞི། ཐེག་དམན་གྱི་སྦྱོར་ལམ་དང༌། མཐོང་ལམ་སྐད་ཅིག་ ༼༤༠༢༽ དང་པོ་བཅོ་ལྔའི་རྣམ་བྱང་དབང་པོ་ལྟ་བུའོ། །ཐེག་པ་རང་ལུགས་ཀྱི་ལམ་རྗེས་ཤེས་ཐོབ། འབད་རྩོལ་གྱི་མཚན་མ་དང་བཅས་པའི་སྒོ་ནས་ཐེག་པ་རང་ལུགས་ཀྱི་བསླབ་བྱ་ལ་སློབ་དགོས་པའི་རྣམ་བྱང་དབང་པོ། གཉིས་པའི་མཚན་ཉིད། དབྱེ་ན། ཐེག་ཆེན་དང༌། ཐེག་དམན་གྱི་ཀུན་ཤེས་པའི་དབང་པོ་གཉིས། དང་པོའི་མཚན་ཉིད། ཐེག་ཆེན་གྱི་ལམ་རྗེས་ཤེས་ཀྱི་རྟོགས་པ་ཐོབ། འབད་རྩོལ་གྱི་མཚན་མ་དང་བཅས་པའི་སྒོ་ནས་བསླབ་བྱ་ལ་སློབ་དགོས་པའི་ཐེག་ཆེན་གྱི་རྣམ་བྱང་གི་དབང་པོ། མཚན་གཞི་ལམ་རྗེས་ཤེས་ནས་ས་བདུན་པའི་བར་གྱི་དད་སོགས་དབང་པོ་ལྔ་ལྟ་བུ། གཉིས་པའི་མཚན་ཉིད། ཐེག་དམན་རང་ལུགས་ཀྱི་ལམ་རྗེས་ཤེས་ཀྱི་རྟོགས་པ་ཐོབ་པའི་ཐེག་དམན་སློབ་པའི་རྒྱུད་ཀྱིས་བསྡུས་པའི་རྣམ་བྱང་དབང་པོ།

མཚན་གཞི། ཐེག་དམན་གྱི་ལམ་རྗེས་ཤེས་ནས་སྒོམ་ལམ་སྐད་ཅིག་ཐ་མའི་བར་གྱི་དད་སོགས་དབང་པོ་ལྔ་ལྟ་བུའོ། །འབད་རྩོལ་གྱི་མཚན་མ་ ༼༤༠༣༽ དང་བཅས་པའི་སྒོ་ནས། ཐེག་པ་རང་ལུགས་ཀྱི་བསླབ་བྱ་ལ་སློབ་མི་དགོས་པའི་རྣམ་བྱང་གི་དབང་པོ། གསུམ་པའི་མཚན་ཉིད། དབྱེ་ན། ཐེག་ཆེན་དང༌། ཐེག་དམན་གྱི་ཀུན་ཤེས་ལྡན་པའི་དབང་པོ་གཉིས། དང་པོའི་མཚན་ཉིད། འབད་རྩོལ་གྱི་མཚན་མ་དང་བཅས་པའི་སྒོ་ནས་བསླབ་བྱ་ལ་སློབ་མི་དགོས་པའི་ཐེག་ཆེན་སྐྱེས་བུའི་རྒྱུད་ཀྱིས་རྣམ་བྱང་དབང་པོ། མཚན་གཞི། ས་བརྒྱད་པ་ནས་སངས་རྒྱས་སའི་བར་གྱི་དད་སོགས་དབང་པོ་ལྔ་ལྟ་བུ། གཉིས་པའི་མཚན་ཉིད། འབད་རྩོལ་གྱི་མཚན་མ་དང་བཅས་པའི་སྒོ་ནས་ཐེག་དམན་གྱི་བསླབ་བྱ་ལ་སློབ་མི་དགོས་པའི་ཐེག་དམན་སྐྱེས་བུའི་རྒྱུད་ཀྱི་རྣམ་བྱང་དབང་པོ། མཚན་གཞི་ཐེག་དམན་དགྲ་བཅོམ་པའི་རྒྱུད་ཀྱི་དད་སོགས་དབང་པོ་ལྔ་ལྟ་བུ། མདོ་ལས། དབང་པོ་གསུམ་སྟེ། མི་ཤེས་པ་ཀུན་ཤེས་པར་བྱེད་པའི་དབང་པོ་དང༌། ཀུན་ཤེས་པའི་དབང་པོ་དང༌། ཀུན་ཤེས་སྲུང་བའི་དབང་པོའོ། །དེ་ལ་མི་ ༼༤༠༤༽ ཤེས་པ་ཀུན་ཤེས་པའི་དབང་པོ་གང་ཞེ་ན། སློབ་པའི་གང་ཟག་མངོན་པར་རྟོགས་པར་མ་གྱུར་པ་རྣམས་ཀྱི་དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་དབང་པོ་སྣང་བ་མེད་ཅིང་དུལ་བར་བྱེད་པ་གང་ཡིན་པ་སྟེ། འདི་ནི་མི་ཤེས་པ་ཀུན་ཤེས་པར་བྱེད་པའི་དབང་པོ་ཞེས་བྱའོ། །ཀུན་ཤེས་པའི་དབང་པོ་གང་ཞེ་ན། སློབ་པའི་གང་ཟག་ཀུན་ཤེས་པ་རྣམས་ཀྱིས་དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་དབང་པོ་སྟེ་འདི་དག་ནི་ཀུན་ཤེས་པའི་དབང་པོ་ཞེས་བྱའོ། །ཀུན་ཤེས་སྲུང་བའི་དབང་པོ་གང་ཞེ་ན། མི་སློབ་པའི་གང་ཟག་དགྲ་བཅོམ་པ་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། དེ་བཞིན་གཤེགས་པ་རྣམས་ཀྱི་དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌།

ཤེས་རབ་ཀྱི་དབང་པོ་སྣང་བ་མེད་ཅིང་དུལ་བར་བྱེད་པ་གང་ཡིན་པས་ཏེ། འདི་ནི་ཀུན་ཤེས་སྲུང་བའི་དབང་པོ་ཞེས་བྱའོ། །ཞེས་སོ། །ཀུན་བཏུས་ ༼༤༠༥༽ ལས། དབང་པོ་ནི་གསུམ་སྟེ། མི་ཤེས་པ་ཀུན་ཤེས་པར་བྱེད་པའི་དབང་པོ་དང༌། ཀུན་ཤེས་པ་དང༌། ཀུན་ཤེས་པ་དང་ལྡན་པའི་དབང་པོའོ། །མི་ཤེས་པ་ཀུན་ཤེས་པར་བྱེད་པའི་དབང་པོ་གང་ཞེ་ན། སྦྱོར་བའི་ལམ་དང༌། མཐོང་བའི་ལམ་གྱི་སེམས་ཀྱི་སྐད་ཅིག་བཅོ་ལྔ་ལ་གང་དབང་བྱེད་པའོ། །ཀུན་ཤེས་པའི་དབང་པོ་གང་ཞེ་ན། མཐོང་བའི་ལམ་གྱི་སེམས་ཀྱི་སྐད་ཅིག་བཅུ་དྲུག་པ་ལ་བརྟེན་ནས་སློབ་པའི་ལམ་ཐམས་ཅད་ལ་གང་དབང་བྱེད་པའོ། །ཀུན་ཤེས་པ་དང་ལྡན་པའི་དབང་པོ་གང་ཞེ་ན། མི་སློབ་པའི་ལམ་ལ་གང་དབང་བྱེད་པའོ། །ཞེས་སོ། །འདི་དག་ནི་ཐེག་པ་ཆེན་པོའི་གཞུང་ལུགས་ལས་གསུངས་པ་ཡིན་ནོ། །ཐེག་དམན་དུ་བཤད་ཚུལ་ནི། རྣམ་བྱང་གི་དབང་པོ་གང་ཞིག མཐོང་ལམ་གྱིས་བསྡུས་པ། དང་པོའི་མཚན་ཉིད། དེ་གང་ཞིག སྒོམ་ལམ་གྱིས་བསྡུས་པ་གཉིས་པའི་མཚན་ཉིད། དེ་གང་ཞིག མི་སློབ་ལམ་ 

༼༤༠༦༽ གྱིས་བསྡུས་པ། གསུམ་པའི་མཚན་ཉིད། གདགས་གཞི་དབང་པོ་དགུ་ལ་བཏགས་པར་འདོད་དེ། དད་སོགས་དབང་པོ་ལྔ། ཚོར་བ་བདེ་བ། ཡིད་བདེ་བཏང་སྙོམས་དང་གསུམ། ཡིད་དབང་ཏེ་འདི་དག་ཀྱང་ཟག་མེད་ཁོ་ན་ཡིན་ཏེ། འཕགས་པ་འབའ་ཞིག་ལ་འདོད་པའི་ཕྱིར། མཛོད་ལས། མཐོང་སྒོམ་མི་སློབ་ལམ་ལ་དགུ། །གསུམ་ཡིན་གསུམ་ནི་དྲི་མ་མེད། །ཅེས་སོ། །གསུམ་པ་ནི། མིག་ལ་སོགས་པའི་དབང་པོ་དྲུག་ལ་དབང་པོའི་སྒྲ་བཤད་དུ་ཡོད་དེ། རང་གི་བདག་འབྲས་རྣམ་ཤེས་སྐྱེད་པ་ལ་དབང་བའི་ཕྱིར། ཕོ་དང་མོའི་དབང་པོ་ལ། དེའི་སྒྲ་བཤད་དུ་ཡོད་དེ། སྐད་གདངས་མཐོ་བ་ལ་སོགས་པ་ཕོའི་དང༌། ང་རོ་ཞན་པ་སོགས་མོའི་རང་བཞིན་ལ་དབང་བྱེད་པའི་ཕྱིར། སྲོག་དབང་ལ་དེའི་སྒྲ་བཤད་དུ་ཡོད་དེ། ཕུང་པོའི་རིགས་འདྲ་གནས་པ་ལ་དབང་བྱེད་པའི་ཕྱིར། ཚོར་བ་ལ་དེའི་སྒྲ་བཤད་དུ་ཡོད་དེ། ཚོར་བ་བདེ་བ་ལ་བརྟེན་ནས་འདོད་ཆགས། སྡུག་བསྔལ་ལ་བརྟེན་ནས་ཁོང་ཁྲོ། བཏང་ ༼༤༠༧༽ སྙོམས་ལ་བརྟེན་ནས་གཏི་མུག་འཕེལ་ཏེ། ཀུན་ནས་ཉོན་མོངས་ལ་དབང་བྱེད་པའི་ཕྱིར། དད་སོགས་དབང་པོ་ལྔ་ལ་དེ་བཤད་དུ་ཡོད་དེ། རྣམ་བྱང་གི་ཆོས་གོང་ནས་གོང་དུ་འཕེལ་བ་ལ་དབང་བྱེད་པའི་ཕྱིར། ཕྱི་མ་གསུམ་ལ་དེའི་སྒྲ་བཤད་དུ་ཡོད་དེ། ཟག་མེད་ཀྱི་ཡོན་ཏན་མ་ཐོབ་པ་ཐོབ་པ་དང༌། ཐོབ་པ་གོང་འཕེལ་དུ་བྱེད་པ་ལ་དབང་བྱེད་པའི་ཕྱིར། བཞི་པ་ནི། ཀུན་ནས་ཉོན་མོངས་ཀྱི་དབང་པོ་ལ་བཅུ་བཞིར་འཇོག་པའི་རྒྱུ་མཚན་ཡོད་དེ། འཁོར་བར་འཇུག་པའི་རྟེན་གྱི་དབང་དུ་བྱས་ནས་མིག་སོགས་དབང་པོ་དྲུག དེར་སྐྱེ་བའི་དབང་དུ་བྱས་ནས་ཕོ་མོའི་དབང་པོ་སྐྱེས་པ་གནས་པའི་དབང་དུ་བྱས་ནས་སྲོག་དབང༌། དེར་རྣམ་སྨིན་ལ་ལོངས་སྤྱོད་པའི་དབང་དུ་བྱས་ནས་ཚོར་བ་ལྔ་བཞག་པའི་ཕྱིར། རྣམ་བྱང་གི་དབང་པོ་ལ་བརྒྱད་དུ་འཇོག་པའི་རྒྱུ་མཚན་ཡོད་དེ། ཟག་མེད་ཀྱི་ལམ་དུ་འཇུག་པའི་རྟེན་གྱི་དབང་དུ་བྱས་ནས་དད་སོགས་དབང་པོ་ལྔ། ཟག་མེད་ཀྱི་ལམ་སྐྱེད་པའི་

༼༤༠༨༽ དབང་དུ་བྱས་ནས་མི་ཤེས་པ་ཀུན་ཤེས་པའི་དབང་པོ། སྐྱེས་པ་གནས་པའི་དབང་དུ་བྱས་ནས་ཀུན་ཤེས་པའི་དབང་པོ། གནས་པ་ཟག་མེད་ཀྱི་བདེ་བ་ལ་ལོངས་སྤྱོད་པའི་དབང་དུ་བྱས་ནས། ཀུན་ཤེས་སྲུང་བའི་དབང་པོ་བཞག་པའི་ཕྱིར། མཛོད་ལས། ཡང་ན་འཇུག་པའི་རྟེན་དང་ནི། །སྐྱེ་དང་གནས་དང་ཉེར་སྤྱོད་ལས། །བཅུ་བཞི་དེ་བཞིན་ལྡོག་པ་ལ། །དབང་པོ་རྣམས་ནི་གཞན་ཡིན་ནོ། །ཞེས་སོ། །ལྔ་པ་ནི། འདོད་པའི་སས་བསྡུས་ལ་དབང་པོ་བཅུ་དགུ་ཡོད་དེ། ཟག་མེད་ཀྱི་དབང་པོ་གསུམ་མ་གཏོགས་པ་ཡོད་པའི་ཕྱིར། གཟུགས་ཀྱི་སས་བསྡུས་ལ་བཅོ་ལྔ་ཡོད་དེ། བཅུ་དགུའི་སྟེང་ནས་ཕོ་མོའི་དབང་པོ་སྡུག་བསྔལ་དང་ཡིད་མི་བདེ་བཞི་མ་གཏོགས་ཡོད་པའི་ཕྱིར། གཟུགས་མེད་ནི་བརྒྱད་དེ། སྲོག་ཡིད་བཏང་སྙོམས་གསུམ། དད་སོགས་དབང་པོ་ལྔ་ཡོད་པའི་ཕྱིར། མཛོད་ལས། དྲི་མེད་མ་གཏོགས་འདོད་པར་གཏོགས། །ཕོ་མོའི་དབང་དང་སྡུག་བསྔལ་དག །མ་གཏོགས་གཟུགས་ ༼༤༠༩༽ གཏོགས་གཟུགས་ཅན་དང༌། །བདེ་བའང་མ་གཏོགས་གཟུགས་མེད་གཏོགས། །ཞེས་སོ། །གཏན་ཕབ་བསྡུ་བ་ལས། སྡུག་བསྔལ་གྱི་དབང་པོ་གཟུགས་ཀྱི་སས་བསྡུས་ཡོད་པར་ཡང་བཤད་དོ། །གཉིས་པ་ནི། འགོག་པ་རྗེས་ཤེས་ལ་གནས་པའི་སེམས་པ་དབང་འབྲིང་ཆོས་ཅན། གནས་སྐབས་བླ་མེད་རྫོགས་བྱང་ལས་ཕྱིར་མི་ལྡོག་གི་དགེ་འདུན་ཡིན་ཏེ། བསམ་སྦྱོར་གཉིས་ཀྱི་སྒོ་ནས་ཐེག་དམན་ལམ་དུ་འཇུག་མི་སྲིད་པའི་རྒྱལ་སྲས་ཡིན་པའི་ཕྱིར། གསུམ་པ་ནི། ཆོས་རྣམས་རྨི་ལམ་འདྲ་བའི་ཕྱིར། །ཅེས་སྐབས་སུ། གཉིས་ཀྱི་དང་པོ་ལ། སྦྱོར་བ་གསུམ་གྱི་རང་བཞིན་དང༌། དེ་ལ་འཕྲོས་པའི་དོན་ནོ། །དང་པོ་ལ། སྲིད་ཞི་མཉམ་ཉིད་ཀྱི་སྦྱོར་བ། ཞིང་དག་པའི་སྦྱོར་བ། ཐབས་མཁས་སྦྱོར་བ་དང་གསུམ། དང་པོ་ལ། མཚན་ཉིད། དབྱེ་བ། ས་མཚམས་སོ། །དང་པོ་ལ། འཁོར་འདས་རང་བཞིན་མེད་པར་ ༼༤༡༠༽ མཉམ་པ་ཉིད་དུ་སྒོམ་པའི་དག་པའི་ཡེ་ཤེས། དང་པོའི་མཚན་ཉིད། སྣོད་བཅུད་ཀྱི་ཞིང་ཐམས་ཅད་དག་པ་རབ་འབྱམས་འབའ་ཞིག་ཏུ་སྒོམ་པའི་དག་པའི་རྣལ་འབྱོར།

གཉིས་པའི་མཚན་ཉིད། དབྱེ་ན། སྣོད་དང་བཅུད་ཀྱི་ཞིང་དག་པའི་སྦྱོར་བ་གཉིས། དང་པོའི་མཚན་ཉིད། སྣོད་ཀྱི་འཇིག་རྟེན་དག་པ་རབ་འབྱམས་སུ་བསྒོམ་པའི་དག་པའི་རྣལ་འབྱོར། གཉིས་པའི་མཚན་ཉིད། བཅུད་ཀྱི་སེམས་ཅན་བཀྲེས་སྐོམ་སོགས་ཀྱི་སྡུག་བསྔལ་དང་བྲལ་བའི་དག་པ་རབ་འབྱམས་སུ་བསྒོམ་པའི་དག་པའི་རྣལ་འབྱོར། ཐབས་མཁས་ཀྱི་ཡོན་ཏན་ཁྱད་པར་ཅན་མངོན་དུ་བྱ་བའི་དུས་དང་དུས་མ་ཡིན་པར་ཤེས་ནས་བསྒོམ་པའི་དག་སའི་རྣལ་འབྱོར། གསུམ་པའི་མཚན་ཉིད། དབྱེ་ན། དགྲ་ལས་འདས་པའི་ཐབས་མཁས་སྦྱོར་བ། མི་གནས་པའི། གཞན་དོན་བྱེད་པའི། ཐུན་མོང་མ་ཡིན་པའི། མ་ཆགས་པའི། མི་དམིགས་པའི། མཚན་མ་མེད་པའི། སྨོན་པ་མེད་པའི། ༼༤༡༡༽ ཕྱིར་མི་ལྡོག་པའི་གཏན་ཚིགས། ཚད་མེད་པའི་ཐབས་མཁས་སྦྱོར་བ་དང་བཅུ། གསུམ་པ་ལ། ཁ་ཅིག ཐེག་ཆེན་གྱི་ཚོགས་ལམ་ནས་སྦྱོར་བ་གསུམ་ཀ་ཡོད་དེ། འཁོར་འདས་རང་བཞིན་མེད་པར་མཉམ་པ་ཉིད་དུ་བསྒོམ་པའི་སྦྱོར་བ་ཡོད་པའི་ཕྱིར་དང༌། སྣོད་བཅུད་ཀྱི་ཞིང་དག་པ་རབ་འབྱམས་འབའ་ཞིག་ཏུ་བསྒོམ་པའི་སྦྱོར་བ་ཡོད་པའི་ཕྱིར་དང༌། ཡུལ་ཐབས་མཁས་བཅུ་པོ་མངོན་དུ་བྱེད་ནུས་ཀྱི་སྦྱོར་བ་ཡོད་པའི་ཕྱིར། ཟེར། ཐེག་ཆེན་གྱི་ཚོགས་ལམ་ནས་འཇུག་སྒྲུབ། ཚོགས་སྒྲུབ། ངེས་འབྱུང་སྒྲུབ་པ་དང་གསུམ་ཀ་ཡོད་པར་ཐལ། དེ་ན་འཇུག་ཡུལ་ཐེག་ཆེན་ཉམས་སུ་ལེན་པའི་སྒྲུབ་པ་ཡོད་པའི་ཕྱིར་དང༌། དེ་ན་ཚོགས་གཉིས་རྒྱ་ཆེན་པོ་བསོག་པའི་དང༌། ངེས་པར་འབྱུང་ས་བརྒྱད་པོ་གང་རུང་གདོན་མི་ཟ་བར་འབྱིན་པར་བྱེད་ནུས་པའི་སྒྲུབ་པ་ཡོད་པའི་ཕྱིར། རང་ལུགས། ས་བརྒྱད་པ་ཡན་ཆད་ན་ཡོད་དེ། ས་ ༼༤༡༢༽ བདུན་པ་མན་ཆད་ཀྱི་བྱང་སེམས་ལ་སློབ་པའི་དགེ་འདུན་དང༌། དག་སའི་བྱང་སེམས་ལ་མི་སློབ་པའི་དགེ་འདུན་གྱི་ཐ་སྙད་མཛད་ཅིང༌། སྦྱོར་བ་གསུམ་པོ་འདི་མི་སློབ་པའི་དགེ་འདུན་གྱི་རྒྱུད་ལ་སྐྱེད་ནས་སྒོམ་པར་བཤད་པའི་ཕྱིར་ཏེ། སློབ་པའི་ཚོགས་ཀྱི་ཆོས་ཐོབ་པ་སངས་རྒྱས་ཉིད་ཐོབ་པར་བྱ་བའི་ཕྱིར་འབད་པས།

སངས་རྒྱས་ཉིད་འཐོབ་པའི་རྒྱུ་མཚན། འཁོར་བ་དང་མྱ་ངན་ལས་འདས་པ་མཉམ་པ་ཉིད། ཅེས་དང༌། འགྲེལ་ཆེན་ལས། དེ་བས་ན་མི་སློབ་པའི་དགེ་འདུན་གྱི་མཚན་ཉིད་གསལ་བར་བསྟན་པའི་ཕྱིར་འཁོར་བ་དང་མྱ་ངན་ལས་འདས་པ་མཉམ་པ་ཉིད་བཤད་པར་བྱ་བ་ཡིན་པས། ཞེས་གསུངས་སོ། །གཉིས་པ་ལ། སྲིད་ཞི་མཉམ་ཉིད་ཀྱི་སྦྱོར་བ་དང༌། ཐབས་མཁས་སྦྱོར་བ་ལ་འཕྲོས་པའི་དོན་གཉིས། དང་པོ་ལ། འཁོར་འདས་ཀྱི་རང་བཞིན་དང༌། དེ་ལ་ཀླན་ཀ་སྤང་པའོ། །དང་པོ་ལ། དཔེས་མཚོན་ཚུལ། ངོ་བོ་ངོས་བཟུང༌། མཉམ་པའི་ངོར། རང་བཞིན་ ༼༤༡༣༽ མེད་པའི་རིགས་པའོ། །དང་པོ་ནི། འཁོར་བ་རྨི་ལམ་དང༌། མྱང་འདས་ཉིན་པར་གྱི་སྒྲས་དཔེས་བསྟན་པ་ཡིན་ཏེ། མདོ་ལས། ཤཱ་རིའི་བུས། རབ་འབྱོར་ལ། བྱང་ཆུབ་སེམས་དཔའ་སེམས་དཔའ་ཆེན་པོས་རྨི་ལམ་དུ་རྣམ་ཐར་སྒོ་གསུམ་ལ་གནས་ན་ཡུམ་གྱི་སྒྲུབ་པ་རྣམ་པར་འཕེལ་ལམ་ཞེས་དྲིས་པའི་ལན་དུ། རབ་འབྱོར་གྱིས་གལ་ཏེ་ཉིན་པར་བསྒོམས་པས་རྣམ་པར་འཕེལ་ན། རྨི་ལམ་དུ་ཡང་བསྒོམས་པས་རྣམ་པར་འཕེལ་ལོ། །དེ་ཅིའི་ཕྱིར་ཞེ་ན། རྨི་ལམ་དང་ཉིན་པར་ནི་རྣམ་པར་རྟོག་པ་མེད་པའོ། །ཞེས་སོ། །འཁོར་བ་ལ་རྨི་ལམ་གྱི་སྒྲས་གསུངས་པའི་རྒྱུ་མཚན་ཡོད་དེ། རྨི་ལམ་ཐ་མལ་གྱི་གཉིད་དང་བཅས་པ་བཞིན་དུ། འཁོར་བ་ཡང་གཏི་མུག་གི་གཉིད་དང་བཅས་པའི་ཕྱིར་མྱང་འདས་ལ་ཉིན་པར་གྱི་སྒྲས་གསུངས་པའི་རྒྱུ་མཚན་ཡོད་དེ། མུན་པ་དང་འདྲ་བའི་མ་རིག་པ་སེལ་བར་བྱེད་པའི་ཡེ་ཤེས་ཀྱི་སྣང་བ་དང་བཅས་པའི་ཕྱིར། མདོ་ ༼༤༡༤༽ ལས། འདི་དག་འཁྲུལ་བའི་སྣང་བ་སྟེ། །རྨི་ལམ་ཉམས་སུ་མྱོང་བ་བཞིན། །མ་རིག་འཁྲུལ་པའི་གཉིད་སད་ན། །འཁོར་བ་རྣམས་ནི་དམིགས་སུ་མེད། །ཅེས་སོ། །གཉིས་པ་ནི། རང་རྒྱུ་ལས་ཉོན་གྱི་དབང་གིས་བྱུང་བའི་སྡུག་བསྔལ་བདེན་པ་གང་ཞིག ཉོན་མོངས་པ་མ་སྤངས་པའི་གནས་སྐབས་ཀྱིས་བསྡུས་པ། འཁོར་བའི་མཚན་ཉིད། དབྱེ་ན་སྣོད་དང་བཅུད་ཀྱིས་བསྡུས་པའི་འཁོར་བ་གཉིས།

ས་མཚམས་ཐེག་དམན་གྱི་སྒོམ་ལམ་སྐད་ཅིག་མ་ཐ་མ་དང༌། ཐེག་ཆེན་གྱི་སྦྱོར་ལམ་ཆོས་མཆོག་གི་བར་དུ་ཡོད། ཉོན་སྒྲིབ་སྤངས་པའི་མི་སློབ་པའི་སོ་སོར་རྟགས་འགོག མྱང་འདས་ཀྱི་མཚན་ཉིད། དབྱེ་ན། ཐེག་པ་ཆེ་ཆུང་གི་མྱང་འདས་གཉིས། གསུམ་པ་ནི། འཁོར་འདས་ངོ་བོའི་སྒོ་ནས་མཉམ་པ་མ་ཡིན་ཏེ། འཁོར་བ་སྐྱོན་གྱི་རང་བཞིན། མྱང་འདས་ཡོན་ཏན་གྱི་རང་བཞིན་ཡིན་པའི་ཕྱིར། དེས་ན་རང་བཞིན་མེད་པར་མཉམ་སྟེ། ༼༤༡༥༽ གཉིས་ག་བདེན་མེད་དུ་མཚུངས་པའི་ཕྱིར། བཞི་པ་ལ། འཁོར་བ་རང་བཞིན་གྱིས་མེད་པར་སྒྲུབ་པ་དང༌། མྱང་འདས་དེར་སྒྲུབ་པ་གཉིས། དང་པོ་ནི། འཁོར་བར་རང་བཞིན་གྱིས་ཡོད་ན། ཕུང་པོ་རང་བཞིན་གྱིས་འཁོར་བ་ཡིན་ནམ། སེམས་ཅན་རང་བཞིན་གྱིས་དེ་ཡིན། དང་པོ་ལྟར་ན། ཕུང་པོ་དེ་རྟག་པའམ་མི་རྟག་པ་གང་ཡིན། དང་པོ་ལྟར་ན། ཕུང་པོ་ཆོས་ཅན། རང་བཞིན་གྱིས་འཁོར་བ་མ་ཡིན་པར་ཐལ། ཁྱོད་ལ་འཁོར་བའི་དོན་མི་གནས་པའི་ཕྱིར་ཏེ། སྔ་མ་ལས་ཕྱི་མ་འབྱུང་བའི་རྒྱུན་དང་བཅས་པ་མ་ཡིན་པའི་ཕྱིར་ཏེ། རྟག་པ་ཡིན་པའི་ཕྱིར། གཉིས་པ་ལྟར་ན། དེ་ཆོས་ཅན། རང་བཞིན་གྱི་འཁོར་བ་མ་ཡིན་པར་ཐལ། རང་གྲུབ་དུས་ཀྱི་སྐད་ཅིག་གཉིས་པར་ཞིག་ནས་མེད་པའི་ཕྱིར་ཏེ། སྐད་ཅིག་གི་འཇིག་པའི་ཕྱིར། གཉིས་པ་སེམས་ཅན་རང་བཞིན་གྱིས་འཁོར་བ་ཡང་མི་འཐད་དེ། སྔར་གྱི་རིགས་པ་དེ་ཉིད་ ༼༤༡༦༽ ཀྱིས་ཁེགས་པའི་ཕྱིར་ཏེ། རྩ་ཤེར་ལས། གལ་ཏེ་འདུ་བྱེད་འཁོར་ཞེ་ན། །དེ་དག་རྟག་ན་མི་འཁོར་ཏེ། །མི་རྟག་ན་ཡང་འཁོར་མི་འགྱུར། །སེམས་ཅན་ལ་ཡང་རིམ་འདི་མཚུངས། །གཉིས་པ་ནི། འཁོར་བ་ལས་གྲོལ་བའི་མྱང་འདས་རང་བཞིན་གྱིས་མེད་དེ། འཆིང་བྱེད་འཁོར་བ་རང་བཞིན་གྱིས་མེད་པའི་ཕྱིར། དཔེར་ན། ལྕགས་སྒྲོག་གིས་བཅིངས་པ་མེད་ན་ལྕགས་སྒྲོག་ལས་གྲོལ་བ་མེད་པ་བཞིན་ནོ། །རྩ་ཤེར་ལས། འདུ་བྱེད་མྱ་ངན་འདའ་བ་ནི། །ཇི་ལྟ་བུར་ཡང་མི་འཐད་དེ། །སེམས་ཅན་མྱ་ངན་འདའ་བར་ཡང༌། །ཇི་ལྟ་བུར་ཡང་འཐད་མི་འགྱུར། །གཉིས་པ་ལ།

ལས་མེད་པར་ཐལ་བའི། ལན་ལ་མ་ངེས་པའི། ལུང་དང་འགལ་བའི། ཧ་ཅང་ཐལ་བའི་ཀླན་ཀ་སྤོང་བ་དང་བཞི། དང་པོ་ལ། ཀླན་ཀ་དང༌། ལན་གཉིས། དང་པོ་ལ། གང་ལ་རྩོད་པའི་ཡུལ། གང་གིས་རྩོད་པའི་གང་ཟག ཇི་ལྟར་རྩོད་པའི་ཚུལ་ལོ། །དང་པོ་ནི། སྦྱོར་བའི་ངོ་བོ་ ༼༤༡༧༽ འཆད་པའི་སྐབས་སུ་རྨི་ལམ་དང་ཉིན་པར་ནི། རྣམ་པར་མི་རྟོག་པའོ་ཞེས་འཁོར་འདས་རང་བཞིན་གྱིས་མེད་པར་ཁས་བླངས་བ་ལ་རྩོད། གཉིས་པ་ནི། མདོའི་དངོས་བསྟན་ལ། ཤཱ་རིའི་བུས་རབ་འབྱོར་ལ་རྩོད་པའི་དྲི་བ་དྲིས་ལན་གསུངས་ཀྱང༌། ཤཱ་རིའི་བུ་འདིའི་ཕྱོགས་སྔ་སྨྲ་བ་པོ་མ་ཡིན་ཏེ། འདིའི་ཕྱོགས་སྔ་སྨྲ་བ་པོ་དེས་ལས་ལམ་རང་བཞིན་གྱིས་གྲུབ་པ་ཁས་ལེན་ཅིང༌། ཤཱ་རིའི་བུ་ལ་དེ་ལྟ་བའི་ལོག་རྟོག་མི་མངའ་བའི་ཕྱིར། དེས་ན། དངོས་སྨྲ་བ་འདིའི་ཕྱོགས་སྔ་སྨྲ་བ་པོ་ཡིན་ཏེ། དངོས་སྨྲ་བའི་རྒྱུད་ཀྱི་བདེན་འཛིན་གྱི་ལོག་རྟོག ལྡོག་པའི་དོན་དུ་འདིར་བསྟན་ཀླན་ཀ་དང་ལན་གྱི་རྣམ་བཞག་གསུངས་པའི་ཕྱིར། གསུམ་པ་ནི། ཉིན་པར་གྱི་གནས་སྐབས་ཆོས་ཅན། དགེ་མི་དགེའི་ལས་ལམ་མེད་པར་ཐལ། དེ་རང་བཞིན་གྱིས་མེད་པའི་ཕྱིར། དཔེར་ན། རྨི་ལམ་བཞིན། གཉིས་པ་ལ། ཁྱབ་པ་མ་ངེས་པའི་ལན་དང༌། ༼༤༡༨༽ དཔེ་མ་གྲུབ་པའི་ལན་ནོ། །དང་པོ་ནི། རྩོད་པའི་ཐལ་འགྱུར་ལ་ཁྱབ་པ་མ་ངེས་ཏེ། དགེ་མི་དགེའི་ལས་ལམ་རང་བཞིན་གྱིས་མེད་ཀྱང་ཀུན་རྫོབ་འཕྲུལ་ངོར་ཡོད་པའི་ཕྱིར། དངོས་སྨྲ་བ་ཁྱོད་རང་གི་ལུགས་ལ་ཡང་བསད་བྱའི་སྲོག་རང་ལས་ཕྱིས་འབྱུང་གི་འཇིག་རྒྱུ་དོན་གཞན་ལ་ལྟོས་མེད་དུ་འཇིག་པས་དོན་དམ་སྐད་ཅིག་གི་ཆ་ལ་སྲོག་གཅོད་པའི་ལས་ལམ་མེད་ཀྱང་ཀུན་རྫོབ་རྒྱུན་ལ་ལྟོས་ནས་སྲོག་གཅོད་པའི་ལས་ལམ་ཡོད་པ་བཞིན་ནོ། །གཉིས་པ་ལ། དབུ་མ་པའི་ལུགས་དང༌། སེམས་ཙམ་པའི་ལུགས་གཉིས། དང་པོ་ནི། རྨི་ལམ་ལས་གསོག་པ་མེད་པའི་དཔེར་མ་གྲུབ་སྟེ། རྨི་ལམ་དུ་དགེ་མི་དགེའི་ལས་རྨིས་པ་དེ་རྗེས་ཀྱི་ཤེས་པས་གསོས་བཏབ་ན་དགེ་མི་དགེའི་ལས་ལམ་མཚན་ཉིད་པར་འགྱུར་བའི་ཕྱིར།

གཉིས་པ་ནི། སེམས་ཙམ་པའི་ལུགས་ལ་ཡང་རྨི་ལམ་ལས་གསོག་པ་མེད་པའི་དཔེར་མ་གྲུབ་སྟེ། རྨི་ལམ་གྱི་སེམས་གཉིད་ཀྱིས་ཉམས་པས་དེས་གནས་སྐབས་ཀྱི་འབྲས་ ༼༤༡༩༽ བུ་འཆོལ་བར་སྐྱེད་པར་བཤད་པའི་ཕྱིར་ཏེ། ཉི་ཤུ་པར། རྨི་ལམ་སེམས་ནི་གཉིད་ཀྱིས་ཉམས། །དེས་ན་འབྲས་བུ་འདྲ་མ་ཡིན་ཅེས་སོ། །གཉིས་པ་ལ། ཀླན་ཀ་དང༌། ལན་གཉིས། དང་པོ་ལ་གང་ལ་རྩོད་པའི་ཡུལ་ནི། རྗེས་ཀྱི་ཤེས་པས་གསོས་བཏབ་པ་ལ་བརྟེན་ནས་ལས་གསོག་པར་ཁས་བླངས་པ་ལའོ། །ཇི་ལྟར་རྩོད་པའི་ཚུལ་ནི། དེ་བཞིན་གཤེགས་པ་ལ་ལས་གསོག་པ་ཡོད་པར་ཐལ། དེ་ལ་རྗེས་ཀྱི་ཤེས་པས་གསོས་འདེབས་པ་ཡོད་པའི་ཕྱིར། ང་ནི་འཁོར་བའི་ཕུང་པོ་ཟད་པའོ། །ཞེས་གསུངས་པའི་ཕྱིར། གཉིས་པ་ནི། དེ་བཞིན་གཤེགས་པ་ལ་རྗེས་ཀྱི་ཤེས་པས་གསོས་འདེབས་པ་ཡོད་པ་མ་ཡིན་ཏེ། མི་རྟོག་ཡེ་ཤེས་ཐུགས་སུ་ཆུད་པའི་སྟོབས་ཀྱིས་མངོན་ཞེན་གྱི་རྣམ་རྟོག་ཐམས་ཅད་དང་བྲལ་བའི་ཕྱིར། ཁྱབ་སྟེ། མངོན་ཞེན་གྱི་རྣམ་རྟོག་ཡོད་པའི་དབང་གིས་ལས་བསོག དེ་མེད་པར་ལས་བསོག་པ་མེད་པའི་ཕྱིར། གསུམ་པ་ལ། ཀླན་ ༼༤༢༠༽ ཀ་དང༌། ལན་གཉིས། དང་པོ་ནི། གང་ལ་རྩོད་པའི་ཡུལ་ནི། མངོན་ཞེན་གྱི་དམིགས་པ་དང་བཅས་པའི་དབང་གིས་ལས་གསོག་པར་ཁས་བླངས་པ་ལའོ། །ཇི་ལྟར་རྩོད་པའི་ཚུལ་ནི། མདོ་ལས། ལས་དང་སེམས་པ་ཐམས་ཅད་དབེན་ནོ་ཞེས་བཤད་པ་མི་འཐད་པར་ཐལ། མངོན་ཞེན་གྱི་དམིགས་པ་དང་བཅས་པའི་དབང་གིས་ལས་གསོག་པ་ཡོད་པའི་ཕྱིར། གཉིས་པ་ནི། རྩོད་པའི་ཐལ་འགྱུར་ལ་ཁྱབ་པ་མེད་དེ། ལས་དང་སེམས་པ་ཐམས་ཅད་དབེན་ནོ་ཞེས་པ་དོན་དམ་པ་ལ་དགོངས་པ་ཡིན་ཞིང༌། མངོན་ཞེན་གྱི་དམིགས་པ་དང་བཅས་པའི་དབང་གིས་ལས་གསོག་པ་ཀུན་རྫོབ་ཀྱི་དབང་དུ་བྱས་པའི་ཕྱིར། བཞི་པ་ལ། ཀླན་ཀ་དང་ལན་གཉིས། དང་པོ་ནི། གང་ལ་རྩོད་པའི་ཡུལ་ནི། རྨི་ལམ་དུ་དགེ་མི་དགེའི་ལས་གསོག་པ་ཡོད་པར་ཁས་བླངས་པ་ལའོ། །ཇི་ལྟར་རྩོད་པའི་ཚུལ་ནི། རྨི་ལམ་དུ་སྦྱིན་པ་བྱིན།

ཚུལ་ཁྲིམས་སྲུངས། དེའི་དགེ་བ་བྱང་ ༼༤༢༡༽ ཆུབ་ཏུ་བསྔོས་ན་བསྔོ་བ་རྣམ་དག་ཏུ་འགྱུར་བར་ཐལ། རྨི་ལམ་ན་དགེ་མི་དགེའི་ལས་ལམ་ཡོད་པའི་ཕྱིར། གཉིས་པ་ལ། བྱམས་པ་ལ་ཁ་འཕངས་པའི་ཚུལ་དང༌། དེས་ལན་ཇི་ལྟར་དུ་བཏབ་ཚུལ་ལོ། །དང་པོ་ནི། རབ་འབྱོར་གྱིས་ལན་དངོས་སུ་མ་གསུངས་པར་བྱམས་པ་ལ་ཁ་འཕངས་པ་ཡིན་ཏེ། མདོ་ལས། བྱམས་པ་འདི་མངོན་སུམ་དུ་འདུག་ན། སྐྱེ་བ་བར་མ་ཆད་པར་བླ་ན་མེད་པའི་བྱང་ཆུབ་ཏུ་ལུང་བསྟན་པ་ཡིན་པས་འདི་ལ་དྲིས་ཤིག འདིས་ལན་ལྡོན་པར་འགྱུར་རོ། །ཞེས་གསུངས་པའི་ཕྱིར། བྱམས་པ་ལ་ཁ་འཕངས་པའི་རྒྱུ་མཚན་ཡོད་དེ། བསྟན་པ་འདིའི་གདུལ་བྱ་ཡིན་ན། སྔར་གྱི་དྲི་བ་དྲིས་ལན་གྱིས་ལོག་རྟོག་སེལ་ནུས་ལ། འདིའི་གདུལ་བྱ་མ་ཡིན་ན། མ་འོངས་པའི་སངས་རྒྱས་རྒྱུད་མར་འབྱུང་བ་རྣམས་ཀྱིས་ལོག་རྟོག་སེལ་བ་ལ་དགོངས་པའི་ཕྱིར། གཉིས་པ་ནི། བྱམས་པ་རང་ཉིད་སྟོང་ཉིད་རྟོགས་པའི་ཤེས་རབ་ཟབ་མོ་ ༼༤༢༢༽ དང་ལྡན་པ་དངོས་སུ་བསྟན་ནས། བདག་མེད་རྟོགས་པའི་ཤེས་རབ་ཀྱིས་ཟིན་ན་བསྔོ་བ་རྣམ་དག་ཏུ་འགྱུར། ཅེས་པའི་ལན་ཤུགས་ལ་གསུངས་ཏེ། མདོ་ལས། བྱམས་པ་ཞེས་བྱ་བའི་མིང་གང་ཡིན་པ་དེས་ལན་ལྡོན་ནམ། འོན་ཏེ། གཟུགས་དང༌། ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པས་ལན་ལྡོན་ནམ། བདག་གིས་ཆོས་གང་ལ་ཡང་ལན་ལྡོན་པར་བྱ་བ་དང༌། གང་གིས་ལན་ལྡོན་པར་བྱེད་པ་དང༌། གང་ལན་གླན་པར་བྱ་བའི་ཆོས་དེ་དག་ཡང་དག་པར་རྗེས་སུ་མ་མཐོང་ངོ༌། །ཞེས་གསུངས་པའི་ཕྱིར། གཉིས་པ་ནི། ས་བརྒྱད་པའི་ཡེ་ཤེས་ཆོས་ཅན། སྲིད་ཞི་མཉམ་ཉིད་ཀྱི་སྦྱོར་བ་ཡིན་ཏེ། འཁོར་འདས་བདེན་མེད་མཉམ་པ་ཉིད་དུ་མངོན་སུམ་དུ་རྟོགས་པའི་དག་སའི་རྣལ་འབྱོར་ཡིན་པའི་ཕྱིར། གཉིས་པ་ནི། བར་ཆད་ཀྱི་ཆོས་ལ་ཡང་དག་པར་འགལ་བས། ཞེས་སྐབས་སུ། གཉིས་ཀྱི་དང་པོ་བདུད་བཞི་ལ། སོ་སོའི་ངོ་བོ། གྲངས་ 

༼༤༢༣༽ ངེས། སྒྲ་བཤད། བཅོམ་པའི་ས་མཚམས་དང་བཞི། དང་པོ་ལ། ཕུང་པོའི་བདུད། ཉོན་མོངས་པའི། འཆི་བདག་གི ལྷའི་བུའི་བདུད་དང་བཞི། ཁ་ཅིག རང་རྒྱུ་ལས་ཉོན་གྱི་དབང་གིས་བྱུང་བའི་ཟག་བཅས། ཁམས་གསུམ་གང་རུང་གི་སས་བསྡུས་པའི་ཉོན་སྒྲིབ། ཕ་རོལ་པོ་མི་འདོད་བཞིན་དུ་སྲོག་འགག་པར་བྱེད་པའི་ཆོས། ཟག་མེད་ཀྱི་དགེ་བ་ལ་བར་དུ་གཅོད་པའི་ལྷ། ཟེར། མི་འཐད་དེ། དང་པོ་ལ། མ་རིག་པའི་འབྲས་བུར་གྱུར་པའི་བདེན་འཛིན་གྱི་ས་བོན་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར་འདོད་ན། སྡུག་བསྔལ་བདེན་པར་ཐལ། འདོད་ན། ཤེས་སྒྲིབ་མ་ཡིན་པར་ཐལ་ལོ། །གཉིས་པ་ལ། ཁོང་ཁྲོའི་ས་བོན་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། ཉོན་མོངས་པར་ཐལ། འདོད་ན། ཤེས་པར་ཐལ་ལོ། །གསུམ་པ་ལ། སོ་སོ་ ༼༤༢༤༽ སྐྱེ་བོ་ཐ་མལ་པའི་སྲོག་གཅོད་པར་བྱེད་པའི་སྐྱེས་བུ་ལྷ་སྦྱིན་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། ཆོས་ཅན་ཡིན་པའི་ཕྱིར། འདོད་ན། འཆི་བའི་རྟེན་འབྲེལ་དུ་ཐལ་ལོ། །བཞི་པ་ལ། ཟག་མེད་ཀྱི་དགེ་བ་ལ་བར་དུ་གཅོད་པར་བྱེད་པའི་གཟུགས་ཁམས་པའི་ལྷ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། འདོད་ལྷར་ཐལ་ལོ། །རང་ལུགས། བདུད་བཞིའི་ནང་ཚན་གང་ཞིག་རང་རྒྱུ་ལས་ཉོན་གྱི་དབང་གི་བྱུང་བའི་ཟག་བཅས། དང་པོའི་མཚན་ཉིད། དེ་དང་སྡུག་བསྔལ་བདེན་པ་དོན་གཅིག དེ་གང་ཞིག སེམས་རྒྱུད་རབ་ཏུ་མ་ཞི་བར་བྱེད་པའི་ཉོན་མོངས་པའི་ངོ་བོར་གནས་པ། གཉིས་པའི་མཚན་ཉིད། མཚན་གཞི་རྩ་ཉོན་དང་ཉེ་ཉོན་ལྟ་བུ། གསུམ་པའི་མཚན་ཉིད། དེ་གང་ཞིག རང་རྒྱུ་ལས་ཉོན་གྱི་དབང་གིས་བྱུང་བའི་འཆི་བའི་རྟེན་འབྲེལ། མཚན་གཞི་ཐ་མལ་པ་སྲོག་འགག་ཙམ་གྱི་ཆ་ ༼༤༢༥༽ ལྟ་བུ། བཞི་པའི་མཚན་ཉིད། དེ་གང་ཞིག ཟག་མེད་ཀྱི་དགེ་བ་ལ་བར་དུ་གཅོད་པར་བྱེད་པའི་འདོད་ལྷའི་རིགས་སུ་གཏོགས་པ། མཚན་གཞི། སྟོན་པས་ཆོས་འཁོར་བསྐོར་བ་ལ་བར་དུ་གཅོད་པའི་བདུད་ལྷ་སྦྱིན་ལྟ་བུ།

ཕྱི་མ་གསུམ་ནང་ཕན་ཚུན་འགལ་ཡང༌། ཕྱི་མ་གསུམ་དང་དང་པོ་མི་འགལ་ཏེ། དེ་གསུམ་དང་པོའི་ནང་ཚན་དུ་གཏོགས་པའི་ཕྱིར། ཉན་ས་ལས། དེ་ལ་བདུད་བཞི་གང་ཞེ་ན། ཕུང་པོའི་བདུད་དང༌། ཉོན་མོངས་པའི་བདུད། འཆི་བདག་གི་བདུད། ལྷའི་བུའི་བདུད་དོ། །དེ་ལ་ཕུང་པོའི་བདུད་ནི། ཟག་པ་དང་བཅས་པའི་ཕུང་པོའོ། །ཉོན་མོངས་པའི་བདུད་ནི། ཁམས་གསུམ་ན་སྤྱོད་པའི་ཉོན་མོངས་པ་རྣམས་སོ། །འཆི་བདག་གི་བདུད་ནི། སེམས་ཅན་དེ་དང་དེ་དག་སེམས་ཅན་གྱི་རིགས་དེ་དང་དེ་དག་ན་འཆི་བའི་དུས་བྱེད་པའོ། །ལྷའི་བུའི་བདུད་ནི། ཕུང་པོ་དང༌། ཉོན་མོངས་པ་དང༌། འཆི་བདག་གི་བདུད་ ༼༤༢༦༽ ལས་ཡང་དག་པར་འདའ་བར་བྱེད་པའི་ཕྱིར། དགེ་བའི་ཆོས་ལ་བར་ཆད་བྱ་བ་དང༌། རྣམ་པར་གཡེང་བར་བྱ་བའི་ཕྱིར་འདོད་པའི་ཁམས་སུ་སྐྱེས་པའི་ལྷའི་བུ་དབང་ཕྱུག་ཐོབ་པ་དག་ཉེ་བར་འོངས་བ་གང་ཡིན་པ་སྟེ། དེ་ནི་ལྷའི་བུའི་བདུད་ཅེས་བྱའོ། །ཞེས་སོ། །གཉིས་པ་ནི། བདུད་དེ་ལ་རྣམ་པ་བཞིར་འཇོག་པའི་རྒྱུ་མཚན་ཡོད་དེ། གང་དུ་འཆི་བའི་གཞི། གང་གིས་འཆི་བའི་རྐྱེན། འཆི་བ་རང་གི་ངོ་བོ། འཆི་བ་ལས་འདའ་བ་ལ་གེགས་བྱེད་པའི་དབང་དུ་བྱས་ནས་དེ་བཞི་རིམ་ཅན་དུ་བཞག་པའི་ཕྱིར། ཡང་ན་ཚེ་ཡུན་རིང་དུ་གནས་པ་སྟེ། ཟག་མེད་ཀྱི་ཡོན་ཏན་ཁྱད་པར་ཅན་ཐོབ་སྟེ། འབྲས་བུ་ལྷག་བཅས་དང་ལྷག་མེད་ཀྱི་མྱང་འདས་ཐོབ་པ་ལ་བར་དུ་གཅོད་པའི་དབང་དུ་བྱས་ནས་བཞིར་བཞག་སྟེ། དང་པོ་ལ། བར་དུ་གཅོད་པའི་དབང་དུ་བྱས་ནས་འཆི་བདག གཉིས་པའི་དབང་དུ་བྱས་ནས་ལྷའི་བུ། གསུམ་པའི་དབང་དུ་བྱས་ནས་ཉོན་མོངས་པ། བཞི་པ་ལ་བར་དུ་གཅོད་པའི་དབང་དུ་བྱས་ནས་ཕུང་པོའི་བདུད་བཞག་པའི་ཕྱིར། ༼༤༢༧༽ གསུམ་པ་ནི། འཆི་བ་མེད་པའི་གོ་འཕངས་ཐོབ་པ་ལ་བར་དུ་གཅོད་པས་ན་བདུད་ཅེས་བྱའོ། །བཞི་པ་ལ། ཉན་ཐོས་སྡེ་པའི་ལུགས་དང༌། ཐེག་པ་ཐུན་མོང་པའི་ལུགས་གཉིས། དང་པོ་ནི། སྟོན་པ་འདིས་བདུད་བཞི་རིམ་ཅན་དུ་བཅོམ་སྟེ། བྱང་ཆུབ་ཀྱི་ཤིང་དྲུང་དུ་བྱམས་པའི་ཏིང་ངེ་འཛིན་ལ་མཉམ་པར་བཞག་པས་ལྷའི་བུའི་བདུད་བཅོམ།

རྡོ་རྗེ་ལྟ་བུའི་ཏིང་ངེ་འཛིན་གྱིས་ཁམས་གསུམ་ན་སྤྱོད་པའི་ཉོན་མོངས་པའི་བདུད་བཅོམ། ཡངས་པ་ཅན་དུ་སྐུ་ཚེ་ཟླ་བ་གསུམ་དུ་བྱིན་གྱིས་བརླབ་སྟེ་འཆི་བདག་གི་བདུད་བཅོམ། རྩ་མཆོག་གི་དྲུང་དུ་ལྷག་མེད་དུ་མྱ་ངན་ལས་འདས་ཏེ། ཕུང་པོའི་བདུད་བཅོམ་པའི་ཕྱིར། ཞེས་འདོད་དོ། །གཉིས་པ་ལ། ཉན་ཐོས་དང༌། ཐེག་ཆེན་གྱི་བཅོམ་ཚུལ་གཉིས། དང་པོ་ནི། ཐེག་དམན་གྱི་མཐོང་ལམ་ནས་ལྷའི་བུའི་བདུད་བཅོམ་སྟེ། དེར་དཀོན་མཆོག་མངོན་པར་རྟོགས་པ་རང་རྒྱུད་ལ་ཐོབ་པའི་ཕྱིར་ཏེ། བདེན་ ༼༤༢༨༽ བཞིའི་གནས་ལུགས་མངོན་སུམ་དུ་རྟོགས་པའི་ཕྱིར། ཁྱབ་སྟེ། མཛོད་ལས། བདེན་གསུམ་མཐོང་ན་ཚུལ་ཁྲིམས་དང༌། །ཆོས་ལ་ཤེས་ནས་དད་པ་ཐོབ། །ལམ་མངོན་རྟོགས་ན་སངས་རྒྱས་དང༌། །དེ་ཡི་དགེ་འདུན་དག་ལ་ཡང༌། །ཞེས་སོ། །ཐེག་དམན་གྱི་དགྲ་བཅོམ་ཐོབ་ནས་ཉོན་མོངས་པའི་བདུད་བཅོམ་སྟེ། ཁམས་གསུམ་གྱི་ཉོན་མོངས་པ་ཟད་པར་སྤངས་པའི་ཕྱིར། ཁ་ཅིག ཉན་ཐོས་དགྲ་བཅོམ་ཡིན་ན། འཆི་བདག་གི་བདུད་བཅོམ་པས་ཁྱབ་ཟེར་བ་མི་འཐད་དེ། དེ་སྔོན་གྱི་ལས་ཀྱི་ལྷག་མ་ལུས་པའི་དབང་གིས་མི་འདོད་བཞིན་དུ་ཚེའི་དུས་བྱེད་པ་ཡོད་པའི་ཕྱིར་ཏེ་ཉོན་མོངས་སྤངས་ཀྱང་དེ་དག་ལ། ལས་ཀྱི་ནུས་པ་མཐོང་བ་ཡིན། །ཞེས་གསུངས་པའི་ཕྱིར། དགྲ་བཅོམ་པ་འཆར་ཀ་རྐུན་པོས་སྐེ་བཅད་པ་དང༌། དགྲ་བཅོམ་པ་སྒུར་ཆུང་ཐལ་བའི་སྐྱོ་མ་གསོལ་ནས་གྲོངས་པར་བཤད་པའི་ཕྱིར། དེས་ན་བསམ་གཏན་བཞི་པའི་རབ་མཐའ་ཐོབ་པའི་ཐེག་དམན་དགྲ་བཅོམ་ ༼༤༢༩༽ པས་བཅོམ་སྟེ། དེས་སྐུ་ཚེ་འདོར་ལེན་ལ་དབང་ཐོབ་པར་མཛོད་འགྲེལ་ལས་བཤད་པའི་ཕྱིར། ལྷག་མེད་ཐོབ་ནས་ཕུང་པོའི་བདུད་བཅོམ་སྟེ། དེར་སྡུག་བསྔལ་བདེན་པ་ཟད་པར་སྤངས་པའི་ཕྱིར། གཉིས་པ་ལ། དམན་ལམ་སྔོན་དུ་སོང་བ་དང༌། མ་སོང་བའི་དབང་དུ་བྱས་པ་གཉིས། དང་པོ་ནི། ཐེག་ཆེན་གྱི་ཚོགས་ལམ་ནས་ཀྱང་བདུད་བཞི་བཅོམ་པ་ཡོད་དེ། ལྷག་མེད་མྱང་འདས་ཀྱི་རྟོགས་པ་སྔོན་དུ་སོང་བའི་ཐེག་ཆེན་ཚོགས་ལམ་པ་ཡོད་པའི་ཕྱིར།

གཉིས་པ་ལ། དང་པོ་གསུམ་གྱི་བཅོམ་ཚུལ་དང༌། ཕུང་པོའི་བདུད་བཅོམ་ཚུལ་ལོ། །དང་པོ་ནི། ཐེག་ཆེན་གྱི་སྦྱོར་ལམ་ནས་ལྷའི་བུའི་བདུད་བཅོམ་སྟེ། དེར་དཀོན་མཆོག་མངོན་པར་རྟོགས་པ་རང་རྒྱུད་ལ་ཐོབ་པའི་ཕྱིར་ཏེ། ཐེ་ཚོམ་མི་དལ་ཟད་པ་དང༌། །ཞེས་པའི་འགྲེལ་པར། ཤེས་ནས་དད་པ་ཐོབ་པས་ཐེ་ཚོམ་ཟད་པ་དང༌། །ཞེས་གསུངས་པའི་ཕྱིར། ཉོན་མོངས་པ་དང་འཆི་བདག་གི་བདུད་ས་ ༼༤༣༠༽ དང་པོ་ནས་བཅོམ་སྟེ། དེར་ལས་ཉོན་གྱི་དབང་གིས་འཁོར་བར་སྐྱེ་འཆི་སྤངས་པའི་ཕྱིར། གཉིས་པ་ལ། ཁ་ཅིག རྣམ་མཁྱེན་མ་ཐོབ་པའི་བར་དུ་ཕུང་པོའི་བདུད་བཅོམ་པ་མེད་དེ། དེ་མ་ཐོབ་པའི་བར་དུ་ཟག་བཅས་ཀྱི་ཕུང་པོ་སྤངས་པ་མེད་པའི་ཕྱིར། ཟེར། དགྲ་ལས་འདས་པའི་ཐབས་མཁས་སྦྱོར་བ་གཞི་མ་གྲུབ་པར་ཐལ། བདུད་བཞི་ལས་འདས་པའི་ཐབས་མཁས་སྦྱོར་བ་གཞི་མ་གྲུབ་པའི་ཕྱིར། རྟགས་ཁས། ཉོན་མོངས་པའི་བདུད་ཀྱི་བག་ཆགས་ཡིན་ན། དེ་ཡིན་དགོས་པར་ཐལ། ཕུང་པོའི་བདུད་ཀྱི་བག་ཆགས་ཡིན་ན་དེ་ཡིན་དགོས་པའི་ཕྱིར། ཁས་ལེན་རྟགས། ཁ་ཅིག་མ་དག་ས་ན་ཕུང་པོའི་བདུད་བཅོམ་པ་མེད་ཟེར། མ་དག་སའི་གནས་སྐབས་ཀྱི་བྱང་སེམས་ཡིན་ན། རང་རྒྱུད་ལས་ཉོན་གྱི་དབང་གིས་བྱུང་བའི་ཟག་བཅས་ཀྱི་གཟུགས་ཕུང་དང་ལྡན་པས་ཁྱབ་པར་ཐལ། དེ་ཡིན་ན་ཕུང་པོའི་བདུད་མ་བཅོམ་པས་ཁྱབ་པའི་ཕྱིར། འདོད་ན། ཟག་མེད་ལས་ཀྱིས་རྒྱུ་བྱས་ནས་ ༼༤༣༡༽ ཡིད་ཀྱི་རང་བཞིན་གྱི་ལུས་བླངས་པའི་མ་དག་ས་ལ་གནས་པའི་བྱང་སེམས་གཞི་མ་གྲུབ་པར་ཐལ་ལོ། །རང་ལུགས། མ་མཐའ་ས་དང་པོ་ནས་ཀྱང་ཕུང་པོའི་བདུད་བཅོམ་པ་སྲིད་དེ། ས་དང་པོའི་རྗེས་ཐོབ་ལ་གནས་པའི་བྱང་སེམས་ཀྱིས་ལས་ཉོན་གྱི་དབང་གིས་བྱུང་བའི་ཕུང་པོ་དོར་ནས་ཡིད་ཀྱི་རང་བཞིན་གྱིས་ལུས་བླངས་པ་ཡོད་པའི་ཕྱིར། ཡ་མཐའ་ས་བདུན་པའི་བར་དུ་ཕུང་པོའི་བདུད་མ་བཅོམ་པ་ཡོད་དེ། ལས་ཉོན་གྱི་དབང་གིས་བྱུང་བའི་བྱང་སེམས་སྦྱོར་ལམ་པའི་ལུས་རྟེན་གྱི་རིགས་འདྲ་མ་དོར་བའི་ས་དང་པོ་ལ་གནས་པའི་བྱང་སེམས་ཡོད་པ་གང་ཞིག

དེ་འདྲའི་བྱང་སེམས་ཚེ་འདི་ལ་ས་བདུན་པའི་བར་དུ་འགྲོ་བ་སྲིད་པའི་ཕྱིར་ཏེ། བྱང་སེམས་འཕགས་པས་ཚེ་ལ་དབང་ཐོབ་པའི་ཕྱིར། ས་བརྒྱད་པ་ཐོབ་ནས་ངེས་པར་བཅོམ་སྟེ། དེ་ཚེ་འདོར་ལེན་མ་བྱས་ཀྱང་རྣམ་པར་མི་རྟོག་པའི་ཡེ་ཤེས་ལ་དབང་བསྒྱུར་ཐོབ་པའི་སྟོབས་ཀྱིས་སྔར་གྱི་ཟག་བཅས་ཀྱི་ལུས་ཟག་མེད་དུ་གནས་གྱུར་པའི་ཕྱིར་ཏེ། རྒྱན་ལས། དབང་པོ་ལྔ་རྣམས་གཞན་གྱུར་ན། །ཞེས་ ༼༤༣༢༽ གསུངས་པའི་ཕྱིར་རོ། །དེས་ན་མ་དག་སར་ཟག་བཅས་ཀྱི་གཟུགས་ཕུང་གི་རིགས་འདྲ་སྐྱེ་བ་འཕོ་བ་ལ་རག་ལས་པ་ཡིན་པ་དང༌། ས་བདུན་པའི་སྐད་ཅིག་མ་ཐ་མ་ལ་གནས་པའི་བྱང་སེམས་ཀྱི་ས་བརྒྱད་པའི་རྟོགས་པ་ཐོབ་པའི་ཚེ། ཚེ་འདོར་ལེན་མ་བྱས་ཀྱང་ནང་གི་རྟོགས་པའི་སྟོབས་ཀྱི་ཟག་བཅས་ཀྱི་གཟུགས་ཕུང་ཟག་མེད་དུ་གནས་གྱུར་པ་ནི་གནད་ཀྱི་གདམས་པ་ཡིན་ནོ། །གཉིས་པ་ནི། ས་བརྒྱད་པའི་ཡེ་ཤེས་ཆོས་ཅན། དགྲ་ལས་འདས་པའི་ཐབས་མཁས། སྦྱོར་བ་ཡིན་ཏེ། བདུད་བཞི་ཟད་པར་སྤངས་པའི་དག་སའི་ཡེ་ཤེས་ཡིན་པའི་ཕྱིར། ལེགས་པར་བཤད་པ་ལུང་རིགས་ཀྱི་རྒྱ་མཚོ་ལས། རྣམ་ཀུན་གྱི་སྦྱོར་བ་བཤད་པའི་སྐབས་ཏེ། བཞི་པའོ།། །། ༼༤༣༣༽ གཉིས་པ་འབྲས་བུ་རྩེ་མོའི་སྦྱོར་བ་ལ། འབྲེལ་བཀོད་པའི་སྒོ་ནས་འཚམས་སྦྱར་བ་དང༌། མཚོན་བྱེད་ཀྱི་ཆོས་རྒྱས་པར་བཤད་པ་གཉིས། དང་པོ་ནི། རྣམ་པ་ཀུན་གྱི་མངོན་པར་རྫོགས། །ཞེས་སྐབས་སུ། གཉིས་ཀྱི་དང་པོ་རྩེ་སྦྱོར་ལ། མཚན་ཉིད་དང༌། དབྱེ་བ་གཉིས། དང་པོ་ལ་ཁ་ཅིག མཁྱེན་གསུམ་བསྡུས་སྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་ཟེར། མཁྱེན་གསུམ་བསྡུས་སྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་ཡིན་ན། མཁྱེན་གསུམ་བསྡུས་བསྒོམ་ཐེག་ཆེན་སོ་སྐྱེའི་ལམ་མ་ལུས་པ་ལས་རབ་ཏུ་གྱུར་པ་ཡིན་དགོས་པར་ཐལ། མཁྱེན་གསུམ་བསྡུས་སྒོམ་ཐེག་ཆེན་སོ་སྐྱེའི་ལམ་འོག་མ་ལས་རབ་ཏུ་གྱུར་པའི་སེམས་དཔའི་རྣལ་འབྱོར་ཡིན་ན། མཁྱེན་གསུམ་ ༼༤༣༤༽ བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་ཡིན་པས་མ་ཁྱབ་པའི་ཕྱིར།

མ་གྲུབ་ན། མཁྱེན་གསུམ་བསྡུས་བསྒོམ་ཐེག་ཆེན་གྱི་ཚོགས་ལམ་འབྲིང་པོ་ལས་རབ་ཏུ་གྱུར་པའི་སེམས་དཔའི་རྣལ་འབྱོར་ཡིན་ན། དེ་ཡིན་དགོས་པར་ཐལ། མ་གྲུབ་པ་དེའི་ཕྱིར། འདོད་ན། ཐེག་ཆེན་གྱི་ཚོགས་ལམ་ཆེན་པོ་ཆོས་ཅན། དེར་ཐལ། དེའི་ཕྱིར། འདོད་ན། རྩེ་སྦྱོར་དུ་ཐལ། ཁ་ཅིག མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་གང་ཞིག སྦྱོར་ལམ་དྲོད་ཀྱི་རྟོགས་པ་ཐོབ་པ་དང༌། རང་རྒྱུ་ཐེག་ཆེན་གྱི་ཚོགས་ལམ་ཆེན་པོ་རྫོགས་རྗེས་སུ་བྱུང་ཞིང༌། མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར། ཟེར། ཉན་ཐོས་དགྲ་བཅོམ་གྱི་རྟོགས་པ་སྔོན་དུ་སོང་བའི་ཐེག་ ༼༤༣༥༽ ཆེན་གྱི་ཚོགས་ལམ་ཆེན་པོ་སྐད་ཅིག་གཉིས་པས། གཉིས་ཀ་ལ་མ་ངེས། རང་ལུགས་ནི། མཁྱེན་གསུམ་བསྡུས་བསྒོམ་ཐེག་ཆེན་གྱི་ཚོགས་ལམ་ཆེན་པོ་ལས་རབ་ཏུ་གྱུར་པའི་སེམས་དཔའི་རྣལ་འབྱོར། དབྱེ་ན། སྦྱོར་ལམ་རྩེ་སྦྱོར་སོགས་བཞི། གལ་ཏེ་ཐེག་ཆེན་ཚོགས་ལམ་ཆེན་པོ་སྐད་ཅིག་གཉིས་པ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ། མཁྱེན་གསུམ་བསྡུས་བསྒོམ་ཐེག་ཆེན་གྱི་ཚོགས་ལམ་ཆེན་པོ་སྐད་ཅིག་དང་པོ་ལས་རབ་ཏུ་གྱུར་པའི་སེམས་དཔའི་རྣལ་འབྱོར་ཡིན་པའི་ཕྱིར། ཅེ་ན། དེ་ཆོས་ཅན་ཚོགས་ལམ་ཆེན་པོ་རྫོགས་རྗེས་སུ་བྱུང་བའི་མཁྱེན་པར་ཐལ། དེ་སྐད་ཅིག་དང་པོ་རྫོགས་རྗེས་སུ་བྱུང་བའི་མཁྱེན་པ་ཡིན་པའི་ཕྱིར། གཉིས་པ་ནི། རྗེ་བཙུན་བྱམས་པ་མགོན་པོ་ ༼༤༣༦༽ ཆོས་ཅན། རྣམ་རྫོགས་སྦྱོར་བའི་འོག་ཏུ་རྩེ་སྦྱོར་འཆད་པའི་རྒྱུ་མཚན་ཡོད་དེ། ཚོགས་ལམ་གྱི་གནས་སྐབས་ཀྱི་མཁྱེན་གསུམ་གྱི་རྣམ་པ་བསྡུས་ནས་བསྒོམ་པའི་སྦྱོར་བ་ལས་སྦྱོར་ལམ་གྱི་མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སྦྱོར་བ་དེ་འབྱུང་བའི་རྒྱུ་མཚན་གྱིས་དེ་ལྟར་དུ་བཤད་པའི་ཕྱིར། གཉིས་པ་ལ། བསྡུ་བ་སྤྱིར་བསྟན་པ་དང༌། དཀའ་གནས་སོ་སོར་བཤད་པའོ། །དང་པོ་ནི། རྩེ་སྦྱོར་གྱི་ཆོས་བརྒྱད་པོ་དེ་ཡང་བསྡུ་ན།

སྦྱོར་ལམ། མཐོང་ལམ། བསྒོམ་ལམ། བར་ཆད་མེད་པའི་རྩེ་སྦྱོར་བཞིར་འདུས་ཏེ། རྩེ་སྦྱོར་ནི་སྤང་བྱ་མི་མཐུན་ཕྱོགས་ཀྱི་གཉེན་པོར་བསྒོམ་པར་བྱ་བ་ཡིན་ཅིང༌། སྤང་བྱ་མངོན་གྱུར་པའི་དབང་དུ་བྱས་ནས་སྦྱོར་ལམ་རྩེ་སྦྱོར་བཞག ས་བོན་གྱི་དབང་དུ་བྱས་ནས་མཐོང་བསྒོམ་གཉིས་བཞག གནས་ངན་ལེན་གྱི་གཉེན་པོའི་དབང་དུ་བྱས་ནས་བར་ཆད་མེད་པའི་རྩེ་སྦྱོར་བཞག་པའི་ཕྱིར། དང་པོ་ཡིན་ཏེ། སྤང་བྱ་མངོན་གྱུར་པ་ལ་འཇུག་པ་བཟུང་ ༼༤༣༧༽ རྟོག ལྡོག་ལ་བཟུང་རྟོག རྫས་འཛིན་རྟོག་པ། བཏགས་འཛིན་རྟོག་པ་བཞིར་ཡོད་ཅིང༌། དེ་དག་གི་གཉེན་པོའི་དབང་དུ་བྱས་ནས་རྟགས་ཀྱི་རྩེ་སྦྱོར་ལ་སོགས་པ་བཞི་གསུངས་པའི་ཕྱིར། དེ་ཡང་རྟགས་ཀྱི་རྩེ་སྦྱོར། རྨི་ལམ་ན་ཡང་ཞེས་སོགས་ཀྱིས་བསྟན། རྣམ་འཕེལ་ནི། འཛམ་བུ་གླིང་གི ཞེས་སོགས་སོ། །བརྟན་པ་ནི། ཀུན་མཁྱེན་ཉིད་གསུམ་ཞེས་སོགས་སོ། །སེམས་ཀུན་གནས་ནི། གླིང་བཞི་པ་དང་ཞེས་སོགས་སོ། །དོན་བསྡུ་ནི། རྟགས་ལ་སོགས་ཞེས་སོགས་སོ། །ས་བོན་གྱི་གཉེན་པོ་ལ་དེ་གཉིས་སུ་འཇོག་པའི་རྒྱུ་མཚན་ཡོད་དེ། ས་བོན་ལ་མཐོང་སྤངས་དང༌། སྒོམ་སྤངས་ཀྱི་ས་བོན་གཉིས་ཡོད་ཅིང༌། དང་པོའི་གཉེན་པོའི་དབང་དུ་བྱས་ནས་མཐོང་ལམ། གཉིས་པའི་དེའི་དབང་དུ་བྱས་ནས་སྒོམ་ལམ་རྩེ་སྦྱོར་བཞག་པའི་ཕྱིར། མཐོང་ལམ་རྩེ་སྦྱོར་ལ། སྤང་བྱ་རྟོག་པ། ཞར་ལས་བྱུང་བའི་དོན། རྣལ་མ་མཐོང་ལམ་རྩེ་སྦྱོར་དངོས་བཤད་པ་དང་གསུམ། ༼༤༣༨༽ དང་པོ་ལ། བསྟན་བཤད་གཉིས། དང་པོ་ལ། བཟུང་རྟོག་མདོར་བསྟན་ནི། འཇུག་པ་དང་ནི་ཞེས་སོགས་སོ། །འཛིན་རྟོག་མདོར་བསྟན་ནི། སོ་སོ་སྐྱེ་བོ་ཞེས་སོགས་སོ། །གཉིས་པ་ལ་བཞི་ལས། དང་པོ་འཇུག་པ་བཟུང་རྟོག་ནི། ངོ་བོ་ཉིད་དང་ཞེས་སོགས་སོ། །ལྡོག་པ་བཟུང་རྟོག་ནི། སྲིད་དང་ཞི་བར་ཞེས་སོགས་སོ། །རྫས་འཛིན་རྟོག་པ་ནི། འཛིན་པ་དང་ནི་ཞེས་སོགས་སོ། །བཏགས་འཛིན་རྟོགས་པ་ནི། ཆེད་བཞིན་ངེས་པ་ཞེས་སོགས་སོ། །གཉིས་པ་ལ།

དབུ་མ་པའི་བྱང་ཆུབ་ཆེན་པོ་ངོས་བཟུང༌། དངོས་སྨྲ་བའི་བྱང་ཆུབ་ཆེན་པོ་འདོད་ཚུལ་དགག ཐར་པ་དོན་གཉེར་གྱི་གང་ཟག་གི་སྟོང་ཉིད་ཁས་ལེན་རིགས་པར་བསྟན་པ་དང་གསུམ། དང་པོ་ལ། རྒྱུ་དང༌། ངོ་བོ་གཉིས། དང་པོ་ནི། བྱང་ཆུབ་ལ་གཞན་ཞེས་སོགས་སོ། །གཉིས་པ་ནི། དྲི་མ་ཟད་དང་ཞེས་སོགས་སོ། །གཉིས་པ་ལ། དངོས་སྟོབས་རིགས་པས་དགག་པ་འཆད་པ་ནི། འགོག་པ་མེད་པའི་ཞེས་སོགས་སོ། །ཁས་བླངས་ ༼༤༣༩༽ ནང་འགལ་གྱི་དགག་པ་ནི། གཞན་གྱི་ཆོས་རྣམས་ཞེས་སོགས་སོ། །གསུམ་པ་ནི། འདི་ལ་བསལ་བྱ་ཞེས་སོགས་སོ། །གསུམ་པ་ལ། མཐོང་ལམ་རྩེ་སྦྱོར་གྱི་ངོ་བོ་འཆད་པ་ནི། སྦྱིན་པ་ལ་སོགས་ཞེས་སོགས་སོ། །དེའི་ཁྱད་པར་གྱི་ལམ་འཆད་པ་ནི། དེ་ནས་སེང་གེ་ཞེས་སོགས་སོ། །སྒོམ་ལམ་རྩེ་སྦྱོར་ལ། རྟེན་སྒོམ་ལམ། སྤང་བྱ་རྟོག་པ། བརྟེན་པ་ཡོན་ཏན་དང་གསུམ། དང་པོ་ནི། འགོག་དང་བཅས་པའི་ཞེས་སོགས་སོ། །གཉིས་པ་ལ་བཞི་ལས། དང་པོ་འཇུག་པ་བཟུང་རྟོག་ནི། མདོར་བསྡུས་རྒྱས་དང་ཞེས་སོགས་སོ། །ལྡོག་པ་བཟུང་རྟོག་ནི། གཉིས་པ་སེམས་དང་ཞེས་སོགས་སོ། །རྫས་འཛིན་རྟོག་པ་ནི། སེམས་ཅན་བཏགས་པའི་ཞེས་སོགས་སོ། །བཏགས་འཛིན་རྟོག་པ་ལ། མདོར་བསྟན་ནི། སེམས་ཅན་བཏགས་དང་ཞེས་སོགས་སོ། །རྒྱས་བཤད་ནི། བདག་ཉིད་ཇི་བཞིན་ཞེས་སོགས་སོ། །གསུམ་པ་ནི། ཡམས་ནད་འདི་རྣམས་ཞེས་སོགས་སོ། ། 

༼༤༤༠༽ བར་ཆད་མེད་པའི་རྩེ་སྦྱོར་ལ། ངོ་བོ། དམིགས་རྣམ་བསལ་བྱ་ལོག་སྒྲུབ་དང་གསུམ། དང་པོ་ནི། སྟོང་གསུམ་སྐྱེ་བོ་ཞེས་སོགས་སོ། །གཉིས་པ་ནི། འདི་ཡི་དམིགས་པ་ཞེས་སོགས་སོ། །གསུམ་པ་ལ། མདོར་བསྟན་ནི། འདི་ལ་ནི། རབ་ཏུ་སྨྲ་རྣམས་ཞེས་སོགས་སོ། །རྒྱས་བཤད་ནི། དམིགས་པ་འཐད་དང་ཞེས་སོགས་སོ། །གཉིས་པ་ལ་ཡང་བཞི་ལས། དང་པོ་ནི། རྨི་ལམ་ན་ཡང་ཆོས་རྣམས་ཀུན། །ཞེས་སྐབས་སུ་གཉིས་ཀྱི་དང་པོ་སྦྱོར་ལམ་རྩེ་སྦྱོར་ལ། མཚན་གཞི། མཚན་ཉིད། དབྱེ་བ་དང་གསུམ། དང་པོ་ལ། མཁན་ཆེན་པ་ན་རེ། ཐེག་ཆེན་གྱི་སྦྱོར་ལམ་ཡིན་ན། སྦྱོར་ལམ་རྩེ་སྦྱོར་ཡིན་པས་མ་ཁྱབ་སྟེ། གལ་ཏེ་ཁྱབ་ན། བྱང་སེམས་སྦྱོར་ལམ་པ་དབང་རྟུལ་གྱི་མངོན་རྟོགས་ཆོས་ཅན། དེར་ཐལ། དེའི་ཕྱིར། འདོད་ན། འདིར་བསྟན་གྱི་རྟགས་བཅུ་གཉིས་ཐོབ་པར་ཐལ། དེའི་ཕྱིར། ཁྱབ་སྟེ། འདིར་བསྟན་རྟགས་བཅུ་གཉིས་ ༼༤༤༡༽ རྩེ་སྦྱོར་ཐོབ་པའི་རྟགས་སུ་བཤད་པའི་ཕྱིར་ཏེ། རྩེ་མོར་ཕྱིན་པའི་སྦྱོར་བའི་རྟགས། །ཞེས་སོགས་གསུངས་པའི་ཕྱིར། འདོད་ན། ཕྱིར་མི་ལྡོག་པའི་རྟགས་ཐོབ་པར་ཐལ། འདོད་པ་དེའི་ཕྱིར། ཁྱབ་སྟེ། འདིར་བསྟན་གྱི་རྟགས་བཅུ་གཉིས་ནི་ཕྱིར་མི་ལྡོག་གི་རྟགས་སུ་བཤད་པའི་ཕྱིར་ཏེ། བདེན་པའི་བྱིན་གྱིས་བརླབས་ཀྱིས་མེའི་ཕུང་པོ་ཞི། དེ་ནི་མི་ལྡོག་ལུང་བསྟན་ཡིན་པར་རིག་པར་བྱ། །ཞེས་གསུངས་པའི་ཕྱིར། ཟེར། བྱང་སེམས་སྦྱོར་ལམ་པ་དབང་རྟུལ་གྱི་མངོན་རྟོགས་ཆོས་ཅན། མཁྱེན་གསུམ་བསྡུས་བསྒོམ་ཚོགས་ལམ་ཆེན་པོ་ལས་རབ་ཏུ་གྱུར་པའི་སེམས་དཔའི་རྣལ་འབྱོར་མ་ཡིན་པར་ཐལ། རྩེ་སྦྱོར་མ་ཡིན་པའི་ཕྱིར། རྟགས་ཁས། ལམ་རྗེས་ཤེས་ལ་གནས་པའི་སེམས་དཔའ་དབང་རྟུལ་ཆོས་ཅན། མཐོང་ལམ་པ་ཕྱིར་མི་ལྡོག་ཏུ་སྒྲུབ་པའི་གཏན་ཚིགས་ཐོབ་པར་ཐལ། ཐེག་ཆེན་གྱི་མཐོང་ལམ་ཤེས་བཟོད་སྐད་ཅིག་མ་བཅུ་དྲུག་ཐོབ་པའི་ཕྱིར། ཁྱབ་ ༼༤༤༢༽ སྟེ། དེ་དེའི་རྟགས་སུ་བཤད་པའི་ཕྱིར་ཏེ། ཤེས་པའི་སྐད་ཅིག་བཅུ་དྲུག་ནི། །ཞེས་སོགས་གསུངས་པའི་ཕྱིར།

ཁྱབ་པ་རྣམས་ཁས། ཁ་ཅིག ཐེག་དམན་གྱི་རྒྱུད་ལ་སྦྱོར་ལམ་རྩེ་སྦྱོར་ཡོད་དེ། ཐེག་དམན་རང་ལུགས་ཀྱི་སྦྱོར་ལམ་རྩེ་སྦྱོར་ཡོད་པའི་ཕྱིར་ཏེ། ཐེག་ཆེན་ལ་ཐེག་ཆེན་རང་ལུགས་ཀྱི་དེ་ཡོད་པའི་ཕྱིར། ཅེ་ན། ཐེག་དམན་དགྲ་བཅོམ་པའི་རྒྱུད་ལ་མཁྱེན་གསུམ་གྱི་རྟོགས་པ་མཐར་ཐུག་ཡོད་པར་ཐལ། ཐེག་དམན་སློབ་པའི་རྒྱུད་ལ་མཁྱེན་གསུམ་ཉམས་སུ་ལེན་པའི་སྦྱོར་བ་ཡོད་པའི་ཕྱིར། ཁས་ལེན་རྟགས། རང་ལུགས་ནི། ཐེག་ཆེན་གྱི་སྦྱོར་ལམ་དང༌། སྦྱོར་ལམ་རྩེ་སྦྱོར་དོན་གཅིག གཉིས་པ་ནི། མཁྱེན་གསུམ་བསྡུས་སྒོམ་རབ་ཏུ་གྱུར་པའི་ཐེག་ཆེན་གྱི་ངེས་འབྱེད་ཡན་ལག གསུམ་པ་ལ། ཡོན་ཏན་གྱི་སྒོ་ནས་དབྱེ་ན། རྟགས་ཀྱི་རྩེ་སྦྱོར་སོགས་བཞི། མཚན་གཞིའི་སྒོ་ནས་དབྱེ་ན། དྲོད་ཀྱི་རྩེ་སྦྱོར་སོགས་བཞི། དང་པོའི་མཚན་ཉིད་ལ། ཁ་ཅིག་རྟགས་ ༼༤༤༣༽ བཅུ་གཉིས་ཀྱིས་མཚོན་ནས་བསྟན་པའི། བསོད་ནམས་རྣམ་པར་འཕེལ་བ་བཅུ་དྲུག་གི བརྟན་པ་གཉིས་ཀྱིས། སེམས་ཀུན་ཏུ་གནས་པའི་ཡོན་ཏན་གྱིས་མཚོན་ནས་བསྟན་པའི་མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར། ཟེར། དང་པོ་ལ་རྩེ་སྦྱོར་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ། རྩེ་སྦྱོར་གང་ཞིག རྟགས་བཅུ་གཉིས་པོ་དེ་ཁྱོད་མཚོན་པར་བྱེད་པའི་ཆོས་ཡིན་པའི་ཕྱིར། འདོད་ན། དྲོད་ཀྱི་རྩེ་སྦྱོར་དུ་ཐལ་ལོ། །དེས་ཕྱི་མ་གསུམ་ལ་ཡང་རིགས་བསྒྲེ། ཁ་ཅིག རྩེ་སྦྱོར་གང་ཞིག དྲོད་ཀྱིས་བསྡུས་པ་དང་པོའི་མཚན་ཉིད་ཡིན། ཟེར་ན། དྲོད་ལ་གནས་པའི་བྱང་སེམས་དབང་རྟུལ་གྱི་མངོན་རྟོགས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། འདིར་བསྟན་རྟགས་བཅུ་གཉིས་པོ་གང་རུང་ཐོབ་པར་ཐལ། འདོད་ན། ཕྱིར་མི་ལྡོག་གི་རྟགས་ཐོབ་པར་ཐལ་ལོ། །རང་ལུགས་ནི། རྟགས་ཀྱི་རྩེ་སྦྱོར་ལ། མཚན་ཉིད། མཚན་གཞི། ཁྱད་ཆོས་སོ། ། ༼༤༤༤༽ དང་པོ་ནི། འདིར་བསྟན་གྱི་རྟགས་བཅུ་གཉིས་པོ་གང་རུང་གི་ཡོན་ཏན་དང་ལྡན་པའི་དྲོད་ཀྱིས་བསྡུས་པའི་སེམས་དཔའི་རྣལ་འབྱོར།

གཉིས་པ་ནི། དྲོད་ལ་གནས་པའི་བྱང་སེམས་དབང་རྣོན་གྱི་མཁྱེན་པ་ལྟ་བུ། གསུམ་པ་ལ། རྟགས་ཀྱི་དབྱེ་བ། བསྡུ་བ། ས་མཚམས། རྟགས་སུ་འགྱུར་བའི་དུས་དང་བཞི། དང་པོ་ལ། དང་པོ་དྲུག་ལ་རྨི་ལམ་གྱི་གནས་སྐབས་སུ་ཞེས་པ་གསལ་བྱེད་དུ་སྦྱར་ཏེ། ཆོས་ཐམས་ཅད་རྨི་ལམ་ལྟ་བུར་ལྟ་བའི། ཐེག་དམན་གྱི་ས་ལ་དགའ་བའི་སེམས་མི་སྐྱེ་བའི། དེ་བཞིན་གཤེགས་པ་མཐོང་བའི། སངས་རྒྱས་ཀྱི་རྫུ་འཕྲུལ་གྱི་དམིགས་པའི། གདུལ་བྱ་ལ་ཆོས་སྟོན་པའི། ངན་སོང་སྤོང་བ། རྗེས་སུ་དྲན་པའི། ཕྱི་རོལ་འབྱུང་བའི་གནོད་པ་ཞི་བའི། བདེན་ཚིག་གྲུབ་པའི། ནང་སེམས་ཅན་གྱི་ཉེར་འཚེ་ཞི་བའི་བདེན་ཚིག་གྲུབ་པའི། དགེ་བའི་བཤེས་གཉེན་བསྟེན་པའི། ཤེར་ཕྱིན་ལ་སློབ་པའི། མངོན་ཞེན་མེད་པའི། བླ་མེད་བྱང་ཆུབ་ལ་ཉེ་བའི་རྟགས་བཅུ་གཉིས་སོ། ། ༼༤༤༥༽ དང་པོ་ནི། དྲོད་ལ་གནས་པའི་བྱང་སེམས་དབང་རྣོན་གྱིས་ཉིན་པར་ཆོས་ཐམས་ཅད་རྨི་ལམ་ལྟ་བུར་གོམས་པར་བྱས་པའི་སྟོབས་ཀྱིས་རྨི་ལམ་གྱི་གནས་སྐབས་སུ། ཆོས་ཐམས་ཅད་རྨི་ལམ་དང་འདྲ་བར་བདེན་མེད་དུ་རྟོགས་པའི་མཉམ་བཞག་དང༌། རྗེས་ཐོབ་ཀྱི་མཁྱེན་པ་ལྟ་བུ། དེས་ཕྱི་མ་རྣམས་ལ་རིགས་བསྒྲེ། གཉིས་པ་ནི། དུས་ཀྱི་སྒོ་ནས། རྨི་ལམ་དང༌། སད་པའི་གནས་སྐབས་ཀྱི་རྟགས་གཉིས་སུ་འདུས་ཏེ། དང་པོ་དྲུག་རྨི་ལམ་གྱི་གནས་སྐབས་སུ། གཙོ་བོར་གྱུར་པའི་རྟགས་དང༌། ཕྱི་མ་དྲུག་སད་པའི་གནས་སྐབས་སུ་གཙོ་བོར་གྱུར་པའི་རྟགས་ཡིན་པའི་ཕྱིར། ངོ་བོའི་སྒོ་ནས་མཉམ་རྗེས་གཉིས་སུ་འདུས་ཏེ། འདིའི་རྟགས་རེ་རེ་ལ་ཡང་མཉམ་བཞག་དང་རྗེས་ཐོབ་གཉིས་གཉིས་ཡོད་པའི་ཕྱིར། གསུམ་པ་ནི། རྟགས་ཀྱི་རྩེ་སྦྱོར་དྲོད་ཁོ་ན་ན་ཡོད་ཀྱང༌། རྟགས་བཅུ་གཉིས་ཀྱི་ཡོན་ཏན་དྲོད་ནས་རྒྱུན་མཐའི་བར་དུ་གོང་འཕེལ་དུ་གྱུར་པའི་ཚུལ་གྱིས་ཡོད་པར་ཊཱི་ཀ་ལས་བཤད། ༼༤༤༦༽ འདིས་ཕྱི་མ་གསུམ་གྱི་ས་མཚམས་ཡང་གོ་བར་བྱའོ། །བཞི་པ་ནི། འདིར་བསྟན་གྱི་རྟགས་བཅུ་གཉིས་པོ་དེ་རྟེན་གྱི་གང་ཟག་རང་ཉིད་ཀྱིས་སྤྱིར་རྩེ་སྦྱོར་ཐོབ་པའི་རྟགས་དང༌།

ཁྱད་པར་རང་ངོར་ཕྱིར་མི་ལྡོག་གི་རྟགས་སུ་འགྱུར་ཏེ། མདོར། བདེན་པའི་བྱིན་གྱིས་བརླབས་ཀྱིས་ཞེས་སོགས་དང༌། རྩེ་མོར་ཕྱིན་པའི་ཞེས་སོགས་དང༌། རྣམ་པ་བཅུ་གཉིས་ནི་རྩེ་མོའི་མངོན་པ་ཞེས་སོགས་སོ། །འདི་དང་སྔར་གྱི་སྦྱོར་ལམ་པ་ཕྱིར་མི་ལྡོག་ཏུ་སྒྲུབ་པའི་གཏན་ཚིགས་ལ་ཁྱད་པར་ཅི་ཡོད། ཅེ་ན། སྒྲུབ་བྱ་ལ་ཁྱད་པར་ཡོད་དེ། འདིར་རང་ངོར་གཙོ་བོར་ཕྱིར་མི་ལྡོག་ཏུ་སྒྲུབ་པ་ཡིན་ཅིང༌། སྔ་མ་གཙོ་བོར་གཞན་ངོར་ཕྱིར་མི་ལྡོག་ཏུ་སྒྲུབ་པ་ཡིན་པའི་ཕྱིར། ངོ་བོ་ལ་ཁྱད་པར་ཡོད་དེ། འདི་ནི་རྩེ་སྦྱོར་གྱིས་བསྡུས་པའི་མཁྱེན་པ་ཁོ་ན་ཡིན་ལ། སྔ་མ་ལ་རྗེས་ཐོབ་ལུས་ངག་གི་རིགས་བྱེད་ཀྱང་ཡོད་པའི་ཕྱིར། འདིར་བསྟན་གྱིས་བསོད་ནམས་རྣམ་པར་འཕེལ་བའི་ཡོན་ཏན་དང་ལྡན་པའི་རྩེ་མོས་བསྡུས་པའི་སེམས་དཔའི་ ༼༤༤༧༽ རྣལ་འབྱོར། གཉིས་པའི་མཚན་ཉིད། དེ་དང་རྩེ་མོའི་དེ་དོན་གཅིག བསོད་ནམས་རྣམ་འཕེལ་ནི་རྩེ་མོ་ལ་གནས་པའི་བྱང་སེམས་ཀྱི་རྒྱུད་ཀྱི་ཚོགས་གཉིས་ཀྱིས་བསྡུས་པའི་དགེ་རྩ་ཡིན་ཅིང༌། དབྱེ་ན། ཕྱི་གཙོ་བོར་གྱུར་པའི་བསོད་ནམས་རྣམ་འཕེལ་བརྒྱད། ནང་གཙོ་བོར་གྱུར་པའི་དེ་བརྒྱད་དེ་བཅུ་དྲུག བརྟན་པ་གཉིས་ཀྱི་ཡོན་ཏན་དང་ལྡན་པའི་བཟོད་པས་བསྡུས་པའི་སེམས་དཔའི་རྣལ་འབྱོར། གསུམ་པའི་མཚན་ཉིད། དེ་དང་བཟོད་པའི་དེ་དོན་གཅིག བརྟན་པ་གཉིས་ནི། རང་དོན་རྟོགས་པ་བརྟན་པ་དང༌། གཞན་དོན་འཕྲིན་ལས་བརྟན་པའོ། །དང་པོ་ནི། བཟོད་པ་ལ་གནས་པའི་བྱང་སེམས་ཀྱི་རྒྱུད་ཀྱི་རང་གཞན་གྱི་དགེ་རྩ་མཁྱེན་གསུམ་གྱི་ཆོས་ཡོངས་སུ་རྫོགས་པའི་ཕྱིར་དུ་བསྔོ་བའི་འདུན་པ་ལྟ་བུའོ། །གཉིས་པ་ནི། དེའི་རྒྱུད་ཀྱི་སྙིང་རྗེ་ཆེན་པོས་ཀུན་ནས་བསླངས་ཏེ་སེམས་ཅན་གྱི་དོན་བྱེད་པའི་མཛད་པ་འཕྲིན་ལས་ལྟ་བུའོ། །སེམས་ཀུན་ཏུ་གནས་ ༼༤༤༨༽ པའི་ཡོན་ཏན་དང་ལྡན་པའི་ཆོས་མཆོག་གིས་བསྡུས་པའི་སེམས་དཔའི་རྣལ་འབྱོར། བཞི་པའི་མཚན་ཉིད།

དེ་དང་ཆོས་མཆོག་གི་དེ་དོན་གཅིག་སེམས་ཀུན་གནས་ཀྱི་ཡོན་ཏན་ནི། ཆོས་མཆོག་ལ་གནས་པའི་བྱང་སེམས་ཀྱི་རྒྱུད་ཀྱི་རྗེས་སུ་ཡི་རང་དང་མཚུངས་པར་ལྡན་པའི་སེམས་རྩེ་གཅིག་ཏུ་གནས་པའི་ཏིང་ངེ་འཛིན། དེ་ཡང་མདོ་ལས། གྲོགས་རྗེས་སུ་ཡིད་རང་གི་སྒོ་ནས་བསྟན་ཏེ། མི་ལྡོག་བྱང་ཆུབ་མཆོག་ལ་རབ་ཏུ་ཞུགས་པ་ཡི། །སེམས་བསྐྱེད་པ་ལ་བསམ་པ་ཐག་པས་ཡིད་རང་བ། །སྟོང་གསུམ་རི་རབ་སྲང་ལ་གཞལ་བའི་ཚད་བཟུང་རུང༌། །རྗེས་སུ་ཡི་རང་དགེ་བ་དེ་ནི་དེ་ལྟ་མིན། །ཅེས་སོ། །གཉིས་པ་ནི། དྲོད་ལ་གནས་པའི་སེམས་དཔའ་དབང་རྣོན་གྱི་མངོན་རྟོགས་ཆོས་ཅན། རྟགས་ཀྱི་རྩེ་སྦྱོར་ཡིན་ཏེ་རྨི་ལམ་གྱི་གནས་སྐབས་ནའང་ཆོས་ཐམས་ཅད་རྨི་ལམ་དང་འདྲ་བར་ལྟ་བ་ལ་སོགས་པའི་ཡོན་ཏན་བཅུ་གཉིས་དང་ལྡན་པའི་དྲོད་ཀྱི་སེམས་དཔའི་རྣལ་འབྱོར་ ༼༤༤༩༽ ཡིན་པའི་ཕྱིར། གཉིས་པ་མཐོང་ལམ་རྩེ་སྦྱོར་ལ། སྤང་བྱ་རྟོག་པ། ཞར་ལས་བྱུང་བའི་དོན། རྣལ་མ་མཐོང་ལམ་རྩེ་སྦྱོར་དངོས་བཤད་པའོ། །དང་པོ་ལ། དངོས་དང༌། ཞར་ལ་གཉེན་པོ་སྦྱོར་འཇུག་བཤད་པ་གཉིས། དང་པོ་གཞན་དུ་བཤད་ཟིན། གཉིས་པ་ནི། དེ་ལྟར་ན་བར་སྐབས་ཀྱི། ཞེས་སྐབས་སུ། གཉིས་ཀྱི་དང་པོ། མཐོང་སྤངས་རྟོག་པའི་གཉེན་པོ་སྦྱོར་བ་དང་འཇུག་པ་ལ། ཐ་སྙད་ཇི་ལྟར་དུ་གསུངས་ཚུལ་དང༌། སོ་སོའི་རང་བཞིན་བཤད་པ་གཉིས། དང་པོ་ནི། ལུས་རྣམ་བཞག་ཏུ། མཐོང་བ་ཞེས་བྱ་བའི་ལམ་ནི་སོ་སོ་ལ། རྣམ་པར་རྟོག་པ་རྣམ་བཞི་ཡི། །གཉེན་པོ་རྣམ་པ་བཞི་དང་ནི། །ཞེས་གཉེན་པོ་རྣམ་པ་བཞི་གསུངས་པ་ལ་སློབ་དཔོན་གྱི་འཇུག་པ་བཟུང་རྟོག་དང༌། རྫས་འཛིན་རྟོག་པའི་གཉེན་པོ་ལ་སྦྱོར་བའི་ཐ་སྙད་མཛད་དེ། བཟུང་བའི་རྣམ་རྟོག་འདི་གཅིག་སྟེ། །ཞེས་པ་ལ་རྟེན་ནས་སོ། །ལྡོག་པ་བཟུང་རྟོག་དང༌། བཏགས་འཛིན་ ༼༤༥༠༽ རྟོག་པའི་གཉེན་པོ་ལ་འཇུག་པའི་ཐ་སྙད་མཛད་དེ། གཉིས་པ་སེམས་དང་སེམས་བྱུང་རྣམས། །འཇུག་པའི་ཡུལ་ཅན་ཡིན་བཞེད་དེ། །ཞེས་པ་ལ་བརྟེན་ནས་སོ། །གཉིས་པ་ལ།

དགག་བཞག་གཉིས་ལས། དང་པོ་ལ། ཁ་ཅིག འདིར་བསྟན་གྱི་གཉེན་པོ་སྦྱོར་བ་དང་འཇུག་པའི་མཚན་གཞི། མཐོང་ལམ་གྱི་རྟོག་པ་ཐོབ་ཅིང་ཡོན་ཏན་དང་བྱེད་པ་མ་རྫོགས་པ་དང༌། རྫོགས་པ་ལ་བྱེད་ཟེར། མཚན་གཞི་དེ་ཆོས་ཅན། རང་གི་ངོས་སྐལ་གྱི་མཐོང་སྤངས་རྟོག་པ་དངོས་སུ་སྤོང་བྱེད་དུ་ཐལ། འདིར་བསྟན་གྱི་གཉེན་པོ་སྦྱོར་བ་ཡིན་པའི་ཕྱིར། ཁྱབ་སྟེ། སྤང་བྱ་དངོས་སུ་སྤོང་བའི་གཉེན་པོ་ལ་སྦྱོར་བ་དང་བར་ཆད་མེད་ལམ་གཉིས་སུ་བཤད་པའི་ཕྱིར་ཏེ། ཀུན་བཏུས་ལས། སྤོང་བའི་གཉེན་པོ་གང་ཞེ་ན། །སྦྱོར་བ་དང་བར་ཆད་མེད་པའི་ལམ་མོ། །ཞེས་གསུངས་པའི་ཕྱིར། ཁ་ཅིག སྡུག་བསྔལ་ཆོས་བཟོད་སྐད་ཅིག་དང་པོ་དང༌། །གཉིས་པ་དེ་གཉིས་ཀྱི་མཚན་གཞི་ཡིན་ཟེར། སྡུག་བསྔལ་ ༼༤༥༡༽ ཆོས་བཟོད་སྐད་ཅིག་དང་པོ་ཆོས་ཅན། མཐོང་ལམ་དངོས་མ་ཡིན་པར་ཐལ། མཐོང་ལམ་གྱི་སྦྱོར་བ་ཉེར་ལྡོག་གིས་ལམ་ཡིན་པའི་ཕྱིར་ཏེ། འདིར་བསྟན་མཐོང་སྤངས་རྟོག་པའི་གཉེན་པོ་སྦྱོར་བ་ཡིན་པའི་ཕྱིར། ཁ་ཅིག མཐོང་ལམ་བར་ཆད་མེད་ལམ་དང༌། རྣམ་གྲོལ་ལམ་དེ་གཉིས་ཀྱི་མཚན་གཞི་ཡིན་ཟེར། མཐོང་ལམ་རྣམ་གྲོལ་ལམ་ཆོས་ཅན། རང་གི་ངོ་སྐལ་གྱི་མཐོང་སྤངས་ཀྱི་ས་བོན་གྱི་དངོས་གཉེན་དུ་ཐལ། འདིར་བསྟན་མཐོང་སྤངས་རྟོག་པའི་གཉེན་པོ་འཇུག་པ་ཡིན་པའི་ཕྱིར། རང་ལུགས་ལ། མཚན་ཉིད་དང༌། མཚན་གཞི། སྤངས་གཉེན་དུ་སྦྱོར་ཚུལ་དང་གསུམ། དང་པོ་ནི། མཐོང་སྤངས་རྟོག་པ་མངོན་གྱུར་དངོས་སུ་སྤོང་ཞིང༌། ས་བོན་མགོ་གནོན་པའི་ནུས་པ་དང་ལྡན་པའི་སྒོ་ནས་མཐོང་ལམ་གྱི་དངོས་ཀྱི་སྦྱོར་བ་ཉེར་ལྡོག་གིས་ལམ་གྱིས་བསྡུས་པ། འདིར་བསྟན་མཐོང་སྤངས་རྟོག་པའི་གཉེན་པོ་སྦྱོར་བའི་མཚན་ཉིད། མཚན་གཞི། ཐེག་ ༼༤༥༢༽ ཆེན་གྱི་སྦྱོར་ལམ་ཆོས་མཆོག་སྐད་ཅིག་ཐ་མའི་ཡེ་ཤེས་ལྟ་བུའོ། །མཐོང་སྤངས་རྟོགས་པའི་ས་བོན་དངོས་སུ་སྤོང་བའི་བྱ་བ་བྱེད་བཞིན་པའི་ཐེག་ཆེན་གྱི་བདེན་པ་མངོན་རྟོགས། འདིར་བསྟན་མཐོང་སྤངས་རྟོག་པའི་གཉེན་པོ་འཇུག་པ་བར་ཆད་མེད་ལམ་གྱི་མཚན་ཉིད།

མཚན་གཞི། ཐེག་ཆེན་གྱི་མཐོང་ལམ་བར་ཆད་མེད་ལམ་ལྟ་བུ། གསུམ་པ་ནི། མངོན་གྱུར་པ་ལ་ལྟོས་ནས་གཉེན་པོ་སྦྱོར་བ་བཞག་སྟེ། འདིར་བསྟན་གྱི་གཉེན་པོ་སྦྱོར་བས་མཐོང་སྤངས་རྟོག་པ་མངོན་གྱུར་དངོས་སུ་སྤོང་ཞིང༌། ས་བོན་མགོ་གནོན་པའི་བྱ་བ་བྱེད་པའི་ཕྱིར། ས་བོན་གྱི་གཉེན་པོའི་དབང་དུ་བྱས་ནས་གཉེན་པོ་འཇུག་པ་བར་ཆད་མེད་ལམ་བཞག་སྟེ། འདིར་བསྟན་གྱི་གཉེན་པོ་འཇུག་པ་བར་ཆད་མེད་ལམ་གྱིས་མཐོང་སྤངས་རྟོག་པའི་ས་བོན་སླར་མི་སྐྱེ་བའི་ཆོས་ཅན་དུ་བྱེད་པའི་ཕྱིར། ཚིགས་ལས། སྦྱོར་བའི་སྐབས་སུ་ནི་སོ་སོར་ཕྱེ་ནས་སྤོང་ལ། འཇུག་པའི་སྐབས་སུ་ནི་བསྡོམས་ནས་སྤོང་བར་བྱེད་དོ། །ཞེས་དང༌། ༼༤༥༣༽ ཉེར་རྔོགས་ཀྱི་ཚེ་ཉེས་པ་བྱེད་པའི་མི་གཤེད་མའི་ལག་ཏུ་ཁྲིད་པ་ལྟ་བུའོ། །འཇུག་པ་སོགས་ཀྱི་ཚེ་དེ་ཡན་ལག་བཅད་པ་དང་མིག་བཀག་པ་ལྟ་བུའོ། །ཞེས་གསུངས་པའི་ཕྱིར། འགྲེལ་པར། འཇུག་པ་བཟུང་རྟོག་དང་རྫས་འཛིན་རྟོག་པའི་གཉེན་པོ་ལ་སྦྱོར་བ་དང༌། ལྡོག་པ་བཟུང་རྟོག་དང་བཏགས་འཛིན་རྟོག་པ་མངོན་གྱུར་པའི་གཉེན་པོ་ལ་འཇུག་པ་བཤད་པ་ནི། ཕན་ཚུན་མཚོན་པའི་དབང་དུ་མཛད་ནས་བྱས་པ་ཡིན་གྱི། སྤོང་གཉེན་དེ་ལྟར་སོ་སོར་ངེས་པ་མ་ཡིན་ཏེ། སྦྱོར་བས་ཀྱང་མངོན་གྱུར་བཞི་ཀ་སྤོང་ལ། འཇུག་པས་ཀྱང་བཞི་ཀའི་ས་བོན་སྤོང་བའི་ཕྱིར། ཇི་ལྟར་མཚོན་ན། འཇུག་པ་བཟུང་རྟོག་དང༌། རྫས་འཛིན་རྟོག་པ་གཉེན་པོ་སྦྱོར་བའི་སྤང་བྱར་བཤད་པ་དེས། ལྡོག་པ་བཟུང་རྟོག་དང་བཏགས་འཛིན་རྟོག་པ་མངོན་གྱུར་བ་གཉེན་པོ་སྦྱོར་བའི་སྤང་བྱ་ཡིན་པར་མཚོན་པར་བྱེད། ལྡོག་པ་བཟུང་རྟོག་དང་བཏགས་འཛིན་རྟོག་པ་གཉེན་པོ་ ༼༤༥༤༽ འཇུག་པའི་སྤང་བྱར་བཤད་པ་དེས། རྟོག་པ་གཞན་གཉིས་ཀྱི་ས་བོན་ཡང་གཉེན་པོ་འཇུག་པའི་དངོས་ཀྱི་སྤང་བྱ་ཡིན་པ་དེ་མཚོན་ནོ། །གལ་ཏེ་སྤང་བྱ་ལ་མཐོང་སྤངས་དང་སྒོམ་སྤངས་གཉིས་སུ་གྲངས་མ་ངེས་པར་ཐལ། སྤངས་བྱ་སྦྱོར་སྤངས་ཡོད་པའི་ཕྱིར་ཏེ།

སྦྱོར་ལམ་གྱི་དངོས་སུ་སྤོང་བའི་སྤང་བྱ་ཡོད་པའི་ཕྱིར་ཅེ་ན། སྐྱོན་མེད་དེ། སྦྱོར་ལམ་གྱིས་མངོན་གྱུར། འགའ་ཞིག་དངོས་སུ་སྤོང་བ་ཡོད་ཀྱང་ས་བོན་སྤོང་བ་མེད་པའི་ཕྱིར། དེས་ན་སྤངས་བྱ་ལ་མཐོང་སྤངས་དང་སྒོམ་སྤངས་གཉིས་སུ་གྲངས་ངེས་ཏེ། མཐོང་སྤངས་ཀྱི་ས་བོན་སླར་མི་སྐྱེ་བའི་ཆོས་ཅན་དུ་བྱེད་པ་མཐོང་ལམ་བར་ཆད་མེད་ལམ་ལ་རག་ལས། སྒོམས་སྤངས་ཀྱི་ས་བོན་སླར་མི་སྐྱེ་བའི་ཆོས་ཅན་དུ་བྱེད་པའི་སྒོམ་ལམ་བར་ཆད་མེད་ལམ་ལ་རག་ལུས་པའི་ཕྱིར། ཊཱི་ཀ་ལས། མངོན་གྱུར་གཉིས་པོ་རིམ་པ་ལྟར་ཆོས་མཆོག་དང་ཆོས་བཟོད་ཀྱི་སྐབས་སུ་འགག་པས་སྦྱོར་བ་དང་འཇུག་པས་རིམ་པ་ལྟར་སྤོང་བར་བཤད་ལ། གཉིས་ཀའི་ས་བོན་སྤངས་ནས་མི་སྐྱེ་ ༼༤༥༥༽ བའི་ཆོས་ཅན་དུ་བྱེད་པ་མཐོང་ལམ་གྱིས་བྱེད་པས་མཐོང་སྤང་ཉིད་དོ། །ཞེས་པའི་དོན་ལེགས་པར་བཤད་པ་ཡིན་ནོ། །གཉིས་པ་ནི། འདིར་བསྟན་མཐོང་སྤངས་རྟོག་པའི་གཉེན་པོ་ཆོས་ཅན། ཁྱོད་ལ་བརྒྱད་ཡོད་དེ། ཁྱོད་ལ་དེའི་རྟོག་པ་མངོན་གྱུར་པ་སྤོང་བའི་གཉེན་པོ་སྦྱོར་བ་བཞི་དང་ས་བོན་སྦྱོར་བའི་གཉེན་པོ་འཇུག་པ་བཞི་རྣམས་སུ་ཡོད་པའི་ཕྱིར། གཉིས་པ་ལ། གསུམ་གྱི་དང་པོ་ལ། བྱང་ཆུབ་ཆེན་པོའི་རྒྱུ་དང༌། ངོ་བོ་གཉིས། དང་པོ་ནི། བྱང་ཆུབ་ལ་གཞན་སྟོན་པ་དང༌། །ཞེས་སྐབས་སུ། གཉིས་ཀྱི་དང་པོ་བྱང་ཆུབ་ཆེན་པོའི་རྒྱུ་ལ། མཚན་ཉིད་དང༌། མཚན་གཞི་གཉིས། དང་པོ་ལ་ཁ་ཅིག བྱང་ཆུབ་ཆེན་པོ་སྐྱེད་བྱེད་དང༌། དེ་ལ་ཕན་འདོགས་བྱེད་དང༌། རང་འབྲས་བྱང་ཆུབ་ཆེན་པོ་ལ་ཕན་འདོགས་བྱེད་ཟེར་ན། དང་པོ་ལ། ཐེག་ཆེན་གྱི་མཐོང་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། བྱང་ཆུབ་ 

༼༤༥༦༽ ཆེན་པོ་དངོས་པོར་ཐལ་ལོ། །གཉིས་པ་ལ། སྟོན་པ་ཤཱཀྱ་ཐུབ་པ་ཆོས་ཅན། གདུལ་བྱ་རིགས་ཅན་གསུམ་གྱི་རྒྱུ་ཡིན་པར་ཐལ། དེ་ལ་ཕན་འདོགས་བྱེད་ཡིན་པའི་ཕྱིར། ཁྱབ་པ་སྒྲིག གསུམ་པ་ལ། རྣམ་མཁྱེན་སྐད་ཅིག་དང་པོ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། རང་འབྲས་རྣམ་མཁྱེན་སྐད་ཅིག་གཉིས་པ་ལ་ཕན་འདོགས་བྱེད་ཡིན་པའི་ཕྱིར། འདོད་ན། བྱང་ཆུབ་ཆེན་པོ་དངོས་མ་ཡིན་པར་ཐལ་ལོ། །རང་ལུགས་ནི། བྱང་ཆུབ་ཆེན་པོ་རང་གི་འབྲས་བུར་ལྡན་པའི་སྒོ་ནས་བྱང་ཆུབ་ཆེན་པོ་ལ་ཕན་འདོགས་བྱེད། མཚན་གཞི། བྱང་སེམས་མཐོང་ལམ་པས་རྗེས་ཐོབ་ཏུ་གདུལ་བྱ་ལུང་དང་རྟོགས་པའི་ཆོས་ལ་འགོད་པ་དང༌། མཉམ་བཞག་ཏུ་ཤེར་ཕྱིན་བསྒོམས་པའི་བསོད་ནམས་ལྟ་བུའོ། །གཉིས་པ་ལ། བྱང་སེམས་མཐོང་ལམ་པས་རྗེས་ཐོབ་ཏུ་གདུལ་བྱ་ལུང་རྟོགས་ཀྱི་ཡོན་ཏན་ལ་བཀོད་པ་དང༌། མཉམ་བཞག་ཏུ་ཤེར་ཕྱིན་བསྒོམས་པའི་བསོད་ནམས་ཆོས་ཅན། ༼༤༥༧༽ རང་འབྲས་བྱང་ཆུབ་ཆེན་པོའི་རྒྱུ་ཡིན་ཏེ། དེ་འབྲས་བུར་ལྡན་པའི་སྒོ་ནས་དེ་ལ་ཕན་འདོགས་བྱེད་ཀྱི་བྱང་འཕགས་ཀྱི་མཁྱེན་པ་ཡིན་པའི་ཕྱིར། གཉིས་པ་ནི། དྲི་མ་ཟད་དང་མི་སྐྱེ་བའི། །ཞེས་སྐབས་སུ། གཉིས་ཀྱི་དང་པོ་བྱང་ཆུབ་ཆེན་པོ་ལ། མཚན་གཞི་དང༌། མཚན་ཉིད་གཉིས། དང་པོ་ལ། ཁ་ཅིག བྱང་ཆུབ་ཆེན་པོ་ཡིན་ན་ཡེ་ཤེས་ཡིན་དགོས་ཏེ། དྲི་མ་ཟད་དང་མི་སྐྱེ་བའི། །ཡེ་ཤེས་བྱང་ཆུབ་ཞེས་སོགས་གསུངས་པའི་ཕྱིར། ཟེར། ངོ་བོ་ཉིད་སྐུ་ཆོས་ཅན། དེར་ཐལ། དེའི་ཕྱིར། བླ་ན་མེད་པའི་བྱང་ཆུབ་ཡིན་པའི་ཕྱིར། ཐེག་ཆེན་སེམས་བསྐྱེད་ཡིན་ན། གཞན་དོན་དུ་རྫོགས་བྱང་དོན་གཉེར་གྱི་འདོད་པ་ཡིན་དགོས་པར་ཐལ། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་བྱང་ཆུབ་འདོད། །ཅེས་གསུངས་པའི་ཕྱིར། ཁྱབ་པ་ཁས། ཁ་ཅིག བྱང་ཆུབ་ཆེན་པོ་ཡིན་ན། བླ་ན་མེད་པའི་བྱང་ཆུབ་ཡིན་པས་མ་ཁྱབ་སྟེ། གལ་ཏེ་ ༼༤༥༨༽ ཁྱབ་ན། ཐེག་ཆེན་གྱི་མཐོང་ལམ་ཆོས་ཅན། དེར་ཐལ།

དེའི་ཕྱིར་ཏེ། གནས་སྐབས་ཀྱི་བྱང་ཆུབ་ཆེན་པོ་ཡིན་པའི་ཕྱིར། མ་ཁྱབ་ན་གནས་སྐབས་ཀྱི་ཐར་པ་ཡིན་ན། ཐར་པ་ཡིན་པས་མ་ཁྱབ་པར་ཐལ། འདོད་ན། ཐེག་དམན་གྱི་ཐར་པ་ཡིན་ན། ཐར་པ་ཡིན་པས་མ་ཁྱབ་པར་ཐལ་ལོ། །ཟེར། བཀའ་བརྒྱད་སྟོང་པ་ཆོས་ཅན། ཆོས་སྐུར་ཐལ། རྒྱུ་མཐུན་གྱི་ཆོས་སྐུ་ཡིན་པའི་ཕྱིར། ཁྱབ་པ་ཁས། བྱང་སེམས་མཐོང་ལམ་པ་ཆོས་ཅན། བྱང་ཆུབ་སེམས་དཔའ་མ་ཡིན་པར་ཐལ། བྱང་ཆུབ་ཆེན་པོ་དོན་གཉེར་གྱི་གང་ཟག་མ་ཡིན་པའི་ཕྱིར་ཏེ། དེ་རྒྱུད་ལྡན་གྱི་གང་ཟག་ཡིན་པའི་ཕྱིར། མཚན་ཉིད་ནི། སྒྲིབ་གཉིས་ཀྱི་དྲི་མ་ཟད་སྐྱེ་བདེན་པ་བ་མེད་པར་མངོན་སུམ་དུ་རྟོགས་པ་མཐར་ཐུག་པའི་བླ་ན་མེད་པའི་བྱང་ཆུབ། མཚན་གཞི། སྐུ་བཞི་སྟེ། དྲི་མ་རྣམས་ཟད་པ་དང་མི་སྐྱེ་བའི་ཞེས་པ་ནས་བརྗོད་དོའི་བར་གསུངས་སོ། །གལ་ཏེ། ངོ་བོ་ཉིད་སྐུ་ ༼༤༥༩༽ ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། རང་ཡུལ་མངོན་སུམ་དུ་རྟོགས་པའི་ཡུལ་ཅན་དུ་ཐལ། འདོད་པ་དེའི་ཕྱིར། འདོད་ན་མ་ཡིན་པར་ཐལ། དངོས་པོ་མེད་པའི་ཕྱིར། ཅེ་ན། ངོ་བོ་ཉིད་སྐུ་ཆོས་ཅན། སངས་རྒྱས་མ་ཡིན་པར་ཐལ། ཁྱོད་ལ་དེའི་དོན་མ་ཚང་བའི་ཕྱིར། མ་གྲུབ་ན། ཤེས་བྱ་ཐམས་ཅད་ལ་བློ་གྲོས་ཐོགས་མེད་དུ་རྒྱས་པར་ཐལ། རྒྱས་པའི་དོན་ཚང་བའི་སངས་རྒྱས་ཡིན་པའི་ཕྱིར། ཁྱབ་སྟེ། མ་རིག་གཉིད་ལས་སངས་ཕྱིར་དང༌། །ཤེས་བྱ་ལ་ཡང་བློ་རྒྱས་ཕྱིར། །སངས་རྒྱས་པདྨ་ལྟར་སངས་རྒྱས། །དེ་ཕྱིར་སངས་རྒྱས་མཚན་གསོལ་ཏོ། །ཞེས་སོ། །རྫོགས་པའི་སངས་རྒྱས་ཡིན་ན་ཤེས་བྱ་ཐམས་ཅད་མངོན་སུམ་དུ་རྟོགས་པ་ལ་སྒྲིབ་བྱེད་ཀྱི་དྲི་མ་སྤངས་པས་མ་ཁྱབ་པར་ཐལ། དེ་ཡིན་ན་ཤེས་བྱ་ཐམས་ཅད་མངོན་སུམ་དུ་རྟོགས་པས་མ་ཁྱབ་པའི་ཕྱིར། རྟགས་ཁས། གཉིས་པ་ལ། དངོས་སྨྲ་བའི་དྲི་མ་སྤོང་ ༼༤༦༠༽ ཚུལ་གྱི་རིམ་པ་མི་འཐད་པ་དང༌། དབུ་མ་པའི་དྲི་མ་སྤོང་ཚུལ་གྱི་རིམ་པ་འཐད་པ་གཉིས། དང་པོ་ནི། དངོས་སྨྲ་བའི་ལུགས་ལ། གཉེན་པོའི་སྟོབས་ཀྱིས་སྒྲིབ་པ་སྤོང་བ་མི་འཐད་དེ།

དྲི་མ་སེམས་ཀྱི་རང་བཞིན་དུ་གྲུབ་པའི་ཕྱིར་ཏེ། དེ་བདེན་གྲུབ་ཡིན་པའི་ཕྱིར། རྩ་ཤེར་ལས། རང་བཞིན་གཞན་དུ་འགྱུར་བར་ནི། །ནམ་ཡང་འཐད་པ་མ་ཡིན་ནོ། །ཞེས་སོ། །གཉིས་པ་ནི། རྣམ་མཁྱེན་སྐད་ཅིག་དང་པོ་ཆོས་ཅན། བྱང་ཆུབ་ཆེན་པོ་ཡིན་ཏེ། སྒྲིབ་གཉིས་ཀྱི་དྲི་མ་ཟད་སྐྱེ་བདེན་པ་བ་མེད་པར་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས་ཡིན་པའི་ཕྱིར། གཉིས་པ་རྣལ་འབྱོར་བཞིའི་སྒོ་ནས་དབུ་མ་པའི་དྲི་མ་སྤོང་ཚུལ་གྱི་རིམ་པ་འཐད་པར་འཆད་པ་ནི། གཉིས་པ་ལ། དེ་ལ་སྐྱེ་བ་དང་འཇིག་པས། །ཞེས་སྐབས་སུ་གཉིས་ཀྱི་དང་པོ་རྣལ་འབྱོར་པ་བཞི་ལ། མི་འཐད་པའི་ཆ་དགག་པ་དང༌། རང་ལུགས་བཞག་པ་གཉིས། དང་པོ་ལ། མཚན་གཞི་དང༌། མཚན་ ༼༤༦༡༽ ཉིད་གཉིས། དང་པོ་ནི། མཁན་ཆེན་པ་ན་རེ། རྣལ་འབྱོར་པ་བཞི་པོ་འདི་དབུ་མ་རང་གི་ལུགས་ལ་སྦྱར་དུ་མི་རུང་སྟེ། རྣལ་འབྱོར་པ་གཉིས་པའི་སྐབས་སུ། གཟུང་འཛིན་གཉིས་མེད་ཀྱི་ཤེས་པ་བདེན་གྲུབ་ཏུ་བཤད་པའི་ཕྱིར་ཏེ། གཉིས་མེད་པའི་ཡེ་ཤེས་འབའ་ཞིག་འདི་ཡང་དག་པར་ཡོད་པའི་ངོ་བོ་ཡིན་ནོ་སྙམ་དུ་ངེས་པར་བྱས་ནས། ཞེས་གསུངས་པའི་ཕྱིར། དེས་ན། ས་བཞི་རིམ་པ་བཞིན། མདོ་སྡེ་པ། སེམས་ཙམ་རྣམས་བདེན་པ། རྣམ་རྫུན་པ། དབུ་མ་པའི་ལྟ་བ་དང་དོན་གཅིག་ཟེར། ཐེག་ཆེན་གྱི་མཐོང་ལམ་ཆོས་ཅན། མདོ་སྡེ་པའི་ལྟ་བར་ཐལ། བདག་མེད་རྟོགས་པའི་རྣལ་འབྱོར་གྱི་ས་ཡིན་པའི་ཕྱིར་ཏེ། གང་ཟག་གི་བདག་མེད་རྟོགས་པའི་ཞི་ལྷག་ཟུང་འབྲེལ་གྱི་ས་ཡིན་པའི་ཕྱིར། མདོ་སྡེ་པ་ཡིན་ན་ལམ་ཞུགས་ཀྱི་གང་ཟག་ཡིན་དགོས་པར་ཐལ། དེ་ཡིན་ན་བདག་མེད་རྟོགས་པའི་རྣལ་འབྱོར་གྱི་ས་རྒྱུད་ལྡན་ཡིན་དགོས་པའི་ཕྱིར། རྟགས་ ༼༤༦༢༽ ཁས། ཕྱི་མ་གཉིས་ལ། དེས་རིགས་བསྒྲེ། ཁ་ཅིག ས་བཞི་རིམ་བཞིན། ཉན་ཐོས། རང་རྒྱལ། སེམས་ཙམ་པ། དབུ་མའི་ལྟ་བ་དང་དོན་གཅིག ཟེར། དང་པོ་གཉིས་ལ། ཐེག་ཆེན་གྱི་མཐོང་ལམ་ཆོས་ཅན། ཉན་ཐོས་དང༌། རང་རྒྱལ་གྱི་ལྟ་བར་ཐལ། རྣལ་འབྱོར་གྱི་ས་དང་པོ་གཉིས་ཡིན་པའི་ཕྱིར་ཏེ།

གང་ཟག་གི་བདག་མེད་དང༌། བཟུང་བ་ཆོས་ཀྱི་བདག་མེད་རྟོག་པའི་ཞི་ལྷག་ཟུང་འབྲེལ་གྱི་རྣལ་འབྱོར་ཡིན་པའི་ཕྱིར། གསུམ་པ་ལ། སེམས་ཙམ་པ་དེས་ཤེས་པ་བདེན་གྲུབ་ཏུ་ཁས་ལེན་པ་མི་འཐད་པར་ཐལ། དེ་ཡིན་ན་ཤེས་པ་བདེན་མེད་དུ་རྟོགས་པས་ཁྱབ་པའི་ཕྱིར་ཏེ། དེ་ཡིན་ན་འཛིན་མེད་རྟོགས་པའི་རྣལ་འབྱོར་གྱིས་རྒྱུད་ལྡན་ཡིན་དགོས་པའི་ཕྱིར། རྟགས་ཁས། དར་ཊཱིཀ་པ་ན་རེ། གཟུང་མེད་རྟོགས་པ་རྣལ་འབྱོར་གྱི་ས་ལས་ལོགས་སུ་འཛིན་མེད་རྟོགས་པའི་རྣལ་འབྱོར་གྱི་ས་འཆད་པ་མི་འཐད་དེ། སྔོན་པོ་སྔོར་སྣང་དབང་ཤེས་ལས་རྫས་གཞན་ཡིན་པ་ཁེགས་ ༼༤༦༣༽ ན། སྔོར་སྣང་དབང་ཤེས་ལས་སྔོན་པོ་རྫས་གཞན་ཡིན་པ་ཁེགས་དགོས་པའི་ཕྱིར་དང༌། རྣལ་འབྱོར་གྱི་ས་གཉིས་པའི་སྐབས་སུ་སེམས་ཙམ་གྱི་ལྟ་བ་མ་ལུས་པ་གཏན་ལ་འབེབས་ནུས་ཤིང༌། དེ་ལས་གོང་དུ་དབུ་མའི་ལྟ་བ་ལས་གཞན་མེད་པའི་ཕྱིར། ཟེར། ཕྱི་རོལ་གྱི་དོན་དང་དེ་འཛིན་བྱེད་ཀྱི་ཤེས་པ་ལ་བདག་མེད་དུ་རྟོགས་དཀའ་སླའི་ཁྱད་པར་མེད་པར་ཐལ། ཕྱི་དོན་བདེན་མེད་དུ་རྟོགས་པའི་ལྟ་བ་ལས་ལོགས་སུ་དེ་འཛིན་བྱེད་ཀྱི་ཤེས་པ་དེར་རྟོགས་པའི་ལྟ་བ་སྟོན་མི་རིགས་པའི་ཕྱིར་ཏེ། སྔོན་པོ་སྔོར་སྣང་ཤེས་པ་ལ་རྫས་གཞན་ཡིན་པར་ཁེགས་ན། སྔོར་སྣང་ཤེས་པ་སྔོན་པོ་ལས་རྫས་གཞན་ཡིན་པར་ཁེགས་ནུས་པའི་ཕྱིར་དང༌། ཕྱི་དོན་བདེན་མེད་དུ་རྟོག་པའི་ལྟ་བའི་སྐབས་སུ་སེམས་ཙམ་གྱི་ལྟ་བ་མ་ལུས་པ་གཏན་ལ་འབེབས་ནུས་ཤིང༌། དེ་ལས་གོང་དུ་དབུ་མའི་ལྟ་བ་ལས་གཞན་མེད་པའི་ཕྱིར། གཉིས་པ་ལ། ཁ་ཅིག་གང་ཟག་གི་བདག་མེད། གཟུང་བ་ཆོས་ ༼༤༦༤༽ ཀྱི་བདག་མེད། སྤྲོས་བྲལ་སྟོང་པ་ཉིད་སྒོམ་པའི་ཞི་ལྷག་ཟུང་འབྲེལ་གྱི་རྣལ་འབྱོར། རིམ་བཞིན་མཚན་ཉིད་ཡིན་ཟེར། དང་པོ་ལ། ཐེག་ཆེན་གྱི་མཐོང་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། གང་ཟག་གི་བདག་མེད་རྟོགས་པ་མཐར་ཐུག་པ་མ་ཡིན་པར་ཐལ་ལོ། །གཉིས་པ་ལ་ཡང་དེས་ཁེགས།

གསུམ་པ་ལ། རྣམ་མཁྱེན་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར་ཏེ། འཛིན་པ་ཆོས་ཀྱི་བདག་མེད་རྟོགས་པའི་ཞི་ལྷག་ཟུང་འབྲེལ་གྱི་རྣལ་འབྱོར་ཡིན་པའི་ཕྱིར། བཞི་པ་ཡང་དེས་ཁེགས། རང་ལུགས་ནི། སོ་སོའི་ངོ་བོ། གོ་རིམ། གྲངས་ངེས། ལུང་དང་སྦྱར་བའོ། །དང་པོ་ལ་བཞི་ལས། བདག་མེད་རྟོགས་པའི་རྣལ་འབྱོར་གྱི་ས་ལ་བསམ་བྱུང་གི་རིག་པ། བསྒོམས་བྱུང་གི་རྣལ་འབྱོར། བསྒོམ་པའི་འབྲས་བུ་དང་གསུམ། དང་པོ་ནི། ཉེར་ལེན་གྱི་ཕུང་པོ་ཆོས་ཅན། རྟག་ཅིང་རང་དབང་ཅན་གྱི་ ༼༤༦༥༽ གང་ཟག་གི་བདག་ཏུ་མེད་དེ། སྐྱེ་འཇིག་ཅན་ཡིན་པའི་ཕྱིར། ཞེས་པ་ལྟ་བུའོ། །གཉིས་པ་ལ། མཚན་ཉིད། དབྱེ་བ། ས་མཚམས་གསུམ་ལས། དང་པོ་ནི། གང་ཟག་གི་བདག་མེད་རྟོགས་པའི་ཞི་ལྷག་ཟུང་འབྲེལ་གྱི་རྣལ་འབྱོར། དབྱེ་ན། གང་ཟག་གི་བདག་མེད་ཐོས་བསམ་གྱི་སྒོ་ནས་དོན་སྤྱིའི་ཚུལ་དུ། སྒོམ་བྱུང་གི་སྒོ་ནས་དོན་སྤྱིའི་ཚུལ་དུ་མངོན་སུམ་དུ་གསར་དུ་རྟོགས་པའི། མངོན་སུམ་དུ་རྟོགས་ཟིན་རྒྱུད་ལྡན་བསྒོམས་པའི། མངོན་སུམ་དུ་རྟོགས་པ་མཐར་ཐུག་པའི་རྣལ་འབྱོར་གྱི་ས་དང་ལྔ། གསུམ་པ་ནི། ཚོགས་ལམ་ནས་སངས་རྒྱས་སའི་བར་དུའོ། །བསྒོམས་པའི་འབྲས་བུ་ནི། གང་ཟག་གི་བདག་འཛིན་སྤངས་པའི་སྤངས་པ་ཕུན་ཚོགས་ཐོབ་པར་འགྱུར་བའོ། །གཉིས་པ། བཟུང་མེད་རྟོགས་པའི་རྣལ་འབྱོར་གྱི་ས་ལ་ཡང་སྔར་ལྟར་གསུམ་ལས། དང་པོ་ནི། སྔོན་པོ་ཆོས་ཅན། སྔོན་འཛིན་ཚད་མ་ལས་རྫས་ ༼༤༦༦༽ གཞན་པའི་ཕྱི་རོལ་གྱི་དོན་དུ་མེད་དེ། དེ་དང་ལྷན་ཅིག་དམིགས་ངེས་ཡིན་པའི་ཕྱིར། ཞེས་པའོ། །གཉིས་པ་ལ་ཡང་གསུམ་ལས། དང་པོ་ནི། བཟུང་བ་ཆོས་ཀྱི་བདག་མེད་རྟོགས་པའི་ཞི་ལྷག་ཟུང་འབྲེལ་གྱི་རྣལ་འབྱོར། གཉིས་པ་ལ། བཟུང་བ་ཆོས་ཀྱི་བདག་མེད་རྟོགས་ཚུལ་གྱི་སྒོ་ནས་སྔར་ལྟར་ལྔ། གསུམ་པ་ལ། ཐོབ་པ་ཙམ་གྱི་དབང་དུ་བྱས་པ་དང༌། གཙོ་ཆེ་བའི་དབང་དུ་བྱས་པའི་ས་མཚམས་གཉིས། དང་པོ་ནི། རང་རྒྱལ་གྱི་ཚོགས་ལམ་ནས་ཡོད།

གཉིས་པ་ནི། ཐེག་ཆེན་གྱི་དྲོད་རྩེ་ནས་གཙོ་ཆེ་སྟེ། དེར་བཟུང་བ་རང་བཞིན་མེད་པའི་དོན་ལ་གསལ་སྣང་གཙོ་བོར་ཐོབ་པའི་ཕྱིར། གསུམ་པ་ནི། བཟུང་བ་ཆོས་ཀྱི་བདག་འཛིན་སྤངས་པའི་སྤངས་པ་ཕུན་སུམ་ཚོགས་པ་ཐོབ་པར་འགྱུར་བའོ། །གསུམ་པ་ལ་ཡང་སྔར་ལྟར་གསུམ་ལས་དང་པོ་ནི། ཕྱི་དོན་འཛིན་བྱེད་ཀྱི་ཤེས་པ་རང་བཞིན་གྱིས་མེད་དེ། ཡུལ་ཕྱི་རོལ་གྱི་དོན་རང་བཞིན་གྱིས་མེད་པའི་ཕྱིར། ཞེས་པའོ། །གཉིས་པ་ལ་གསུམ་ ༼༤༦༧༽ ལས། དང་པོ་ནི། ཕྱི་དོན་འཛིན་བྱེད་ཀྱི་ཤེས་པ་རང་བཞིན་གྱིས་མེད་པར་རྟོགས་པའི་ཞི་ལྷག་ཟུང་འབྲེལ་གྱི་རྣལ་འབྱོར། གཉིས་པ་ལ། ཤེས་པ་བདེན་མེད་དུ་དོན་སྤྱིའི་ཚུལ་དུ་རྟོགས་པ་དང༌། མངོན་སུམ་དུ་རྟོགས་པའི་རྣལ་འབྱོར་གྱི་ས་གཉིས། གསུམ་པ་ལ་ཐོབ་པ་ཙམ་གྱི་དབང་དུ་བྱས་པ་ནི། ཐེག་ཆེན་གྱི་ཚོགས་ལམ་ནས་ཡོད་དོ། །གཙོ་ཆེ་བ་ནི་ཐེག་ཆེན་གྱི་བཟོད་མཆོག་ནས་ཡོད་དེ། དེར་འཛིན་པ་རང་བཞིན་གྱིས་མེད་པའི་དོན་ལ་གསལ་སྣང་གཙོ་བོར་ཐོབ་པའི་ཕྱིར་རོ། །གསུམ་པ་ནི། འཛིན་པ་ཆོས་ཀྱི་བདག་འཛིན་སྤངས་པའི་སྤངས་པ་ཕུན་ཚོགས་ཐོབ་པར་འགྱུར་རོ། །སྤྲོས་བྲལ་རྟོགས་པ་རྣལ་འབྱོར་གྱི་ས་ལ་སྔར་ལྟར་གསུམ་ལས། དང་པོ་ནི། གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་ཆོས་ཅན། བདེན་པར་མེད་དེ། རྟེན་འབྲེལ་ཡིན་པའི་ཕྱིར། གཉིས་པ་ལ་ཡང་གསུམ་ལས། དང་པོ་ནི། སྤྲོས་བྲལ་སྟོང་པ་ཉིད་རྟོགས་ ༼༤༦༨༽ པའི་ཞི་ལྷག་ཟུང་འབྲེལ་གྱི་རྣལ་འབྱོར། གཉིས་པ་ལ། སྟོང་ཉིད་ཐོས་བསམ་གྱི་སྒོ་ནས་དོན་སྤྱིའི་ཚུལ་དུ་རྟོགས་པའི་རྣལ་འབྱོར་སོགས་ལྔ། གསུམ་པ་ལ། ཐོབ་པ་ཙམ་གྱི་དབང་དུ་བྱས་པའི་ས་མཚམས་ནི་ཐེག་ཆེན་གྱི་ཚོགས་ལམ་ནས་སོ། །གཙོ་ཆེ་བའི་དབང་དུ་བྱས་པ་ནི་ས་དང་པོ་ནས་ཡོད་དེ། དེར་ཆོས་དབྱིངས་ཀུན་འགྲོའི་ཚུལ་དུ་རྟོགས་པའི་ཕྱིར། ཊཱི་ཀར། རྣལ་འབྱོར་གྱི་ས་ཕྱི་མ་གསུམ་དྲོད་རྩེ། བཟོད་མཆོག མཐོང་ལམ་ནས་ཡོད་པར་བཤད་པ་ནི།

གཙོ་ཆེ་བའི་དབང་དུ་བྱས་པའི་ས་མཚམས་ཡིན་གྱི། ཐོབ་པ་ཙམ་གྱི་དེའི་ས་མཚམས་ནི་མ་ཡིན་ནོ། །གསུམ་པ་འབྲས་བུ་ནི་སྒྲིབ་གཉིས་བག་ཆགས་དང་བཅས་པ་སྤངས་པའི་སྤངས་པ་མཐར་ཐུག་ཐོབ་པར་འགྱུར་བའོ། །གཉིས་པ་ནི། རྣལ་འབྱོར་ས་བཞིའི་རིམ་པ་འདི་ལྟར་དུ་སྟོན་པའི་རྒྱུ་མཚན་ཡོད་དེ། དང་པོ་ཕྱི་རོལ་པས་བཏགས་པའི་ལྟ་བ་ངན་པ་བཀག་ནས་མངོན་མཐོའི་ཕུན་ཚོགས་ཐོབ་ཕྱིར་དུ་བསོད་ནམས་ཀྱི་ཚོགས་ ༼༤༦༩༽ བསོག་པ་ལ་སྦྱོར། མངོན་མཐོ་ཐོབ་པའི་གང་ཟག་དང་པོར་བདག་མེད་རྟོགས་པའི་ལྟ་བ་ལ་འགོད། དེའི་རྗེས་སུ་བཟུང་བ་ཕྱི་རོལ་གྱི་དོན་བདག་མེད་དུ་རྟོགས་པའི་ལྟ་བ་ལ་འགོད། དེའི་རྗེས་སུ་ཡུལ་ཅན་ཤེས་པ་བདག་མེད་དུ་རྟོགས་པའི་ལྟ་བ་ལ་འགོད། དེའི་རྗེས་སུ་ཆོས་ཐམས་ཅད་སྤྲོས་པའི་མཐའ་བརྒྱད་དང་བྲལ་བའི་དེ་བཞིན་ཉིད་རྟོགས་པའི་ལྟ་བ་ལ་འགོད་དགོས་པའི་ཕྱིར། མདོ་ལས། ཇི་ལྟར་ནད་པ་ནད་པ་ལ། །སྨན་པས་སྨན་ནི་གཏོང་བ་ལྟར། །དེ་བཞིན་སངས་རྒྱས་སེམས་ཅན་ལ། །ཅི་ཙམ་བཟོད་པའི་ཆོས་སྟོན་ཏོ། །ཞེས་དང༌། འཕགས་པ་ཀླུ་སྒྲུབ་ཀྱིས། བརྡའ་སྤྲོས་པ་རྣམས་ཇི་ལྟ་བུར། །ཡི་གེའི་ཕྱི་མོ་ཀློག་འཇུག་ལྟར། །དེ་བཞིན་སངས་རྒྱས་གདུལ་བྱ་ལ། །ཅི་ཙམ་བཟོད་པའི་ཆོས་སྟོན་ནོ། །ཁ་ཅིག་ལ་ནི་སྡིག་པ་ལས། །རྣམ་པར་བཟློག་ཕྱིར་ཆོས་སྟོན་ཏོ། །ཁ་ཅིག་བསོད་ནམས་སྒྲུབ་བྱའི་ཕྱིར། །ཁ་ཅིག་ལ་ནི་གཉིས་ ༼༤༧༠༽ སྟོན་པ། །ཁ་ཅིག་ལ་ནི་གཉིས་མི་སྟོན། །ཟབ་མོ་ཁུ་འཁྲིག་ཅན་འཇུག་པ། །སྟོང་ཉིད་སྙིང་རྗེའི་སྙིང་པོ་ཅན། །བྱང་ཆུབ་སྒྲུབ་པ་ཁ་ཅིག་ལའོ། །ཞེས་དང༌། རིན་ཆེན་ཕྲེང་བར། དང་པོར་མངོན་པར་མཐོ་བའི་ཆོས། །ཕྱིས་ནི་ངེས་པར་ལེགས་འབྱུང་བ། །གང་ཕྱིར་མངོན་པར་མཐོ་ཐོབ་ནས། །རིམ་གྱིས་ངེས་པར་ལེགས་པའོ། །ཞེས་སོ། །གསུམ་པ་ནི། སྤང་བྱའི་སྒོ་ནས་རྣལ་འབྱོར་ས་བཞིར་བཞག་པ་ཡིན་ཏེ། སྤང་བྱ་ལ། ཉོན་མོངས་པ། གཟུང་བ་ཆོས་ཀྱི་བདག་འཛིན།

འཛིན་པ་ཆོས་ཀྱི་བདག་འཛིན། དེ་དག་གི་ས་བོན་བཞིར་ཡོད་ཅིང༌། དེ་བཞི་འཇོམས་པའི་དབང་དུ་བྱས་ནས་ས་བཞི་རིམ་ཅན་དུ་བཞག་པའི་ཕྱིར། བཞི་པ་ལ། དང་པོ་ནི། ལུང་སིལ་བུ་ལས། འདི་ན་བདག་གམ་སེམས་ཅན་མེད། །ཆོས་འདི་ཐམས་ཅད་རྒྱུ་དང་བཅས། །ཞེས་པས་བསྟན། ཕྱི་མ་གསུམ་ནི། ལང་གཤེགས་ལས། སེམས་ཙམ་ལ་ནི་བརྟེན་ནས་སུ། །ཕྱི་རོལ་དོན་ལ་མི་ ༼༤༧༡༽ རྟོག་གོ །ཡང་དག་དམིགས་པ་ལ་བརྟེན་ནས། །སེམས་ཙམ་ལས་ཀྱང་ཤིན་ཏུ་འདས། །སེམས་ཙམ་ལ་ནི་འདས་ནས་ཀྱང༌། །སྣང་བ་མེད་ལ་གནས་པར་བྱ། །སྣང་མེད་གནས་པའི་རྣལ་འབྱོར་པ། །དེ་ཡི་ཐེག་པ་ཆེན་པོ་མཐོང༌། །ཞེས་པས་བསྟན། ཤེར་ཕྱིན་གྱི་མན་ངག་ལས་ཀྱང༌། ཇི་ལྟར་ཡོད་པ་ལ་དམིགས་པ་རྣལ་འབྱོར་གྱི་ས། དེ་བཞིན་དུ་སེམས་ཙམ་ལ་དམིགས་པ་རྣལ་འབྱོར་གྱི་ས། དེ་བཞིན་ཉིད་ལ་དམིགས་པ་རྣལ་འབྱོར་གྱི་ས། སྣང་བ་མེད་པའི་རྣལ་འབྱོར་གྱི་སའོ། །ཞེས་གསུངས་སོ། །གཉིས་པ་ནི། དེ་ལ་སྐྱེ་བ་དང་ཅེས་སྐབས་སུ། ཉན་ཐོས་ཀྱི་མཐོང་ལམ་ཆོས་ཅན། བདག་མེད་རྟོགས་པ་རྣལ་འབྱོར་གྱི་ས་ཡིན་ཏེ། གང་ཟག་གི་བདག་མེད་རྟོགས་པའི་ཞི་ལྷག་ཟུང་འབྲེལ་གྱི་རྣལ་འབྱོར་ཡིན་པའི་ཕྱིར། སྔོན་པོ་དང་ཞེས་སྐབས་སུ། རང་རྒྱལ་གྱི་མཐོང་ལམ་ཆོས་ཅན། གཟུང་མེད་རྟོགས་པའི་དེ་ཡིན་ཏེ། །གཟུང་བ་ཆོས་ཀྱི་དེ་རྟོགས་པའི་དེ་ཡིན་པའི་ཕྱིར། དེ་ཡང་ 

༼༤༧༢༽ རྟེན་ཅིང་ཞེས་སྐབས་སུ། ཐེག་ཆེན་གྱི་མཐོང་ལམ་ཆོས་ཅན། སྤྲོས་བྲལ་རྟོགས་པའི་དེ་ཡིན་ཏེ། སྤྲོས་བྲལ་སྟོང་པ་ཉིད་མངོན་སུམ་དུ་རྟོགས་པའི་དེ་ཡིན་པའི་ཕྱིར། གསུམ་པ་ནི། འདི་ལ་བསལ་བྱ་ཅི་ཡང་མེད། །ཅེས་སྐབས་སུ། གཉིས་ཀྱི་དང་པོ་དབུ་མ་ལ། མཚན་ཉིད། དབྱེ་བ། ལྟ་བ་གཏན་ལ་འབེབས་པའི་རིགས་པ་དང་གསུམ། དང་པོ་ནི། རྟག་ཆད་ཀྱི་མཐའ་གཉིས་དང་བྲལ་བའི་ཆོས། རྟག་པའི་མཐའ་ནི་ཆོས་ཐམས་ཅད་རང་བཞིན་གྱིས་ཡོད་པའོ། །དེར་འཛིན་གྱི་བློ་ནི་རྟག་འཛིན། ཆད་པའི་མཐའ་ནི་ཆོས་ཐམས་ཅད་ཐ་སྙད་ཙམ་དུ་ཡང་མེད་པ། དེར་འཛིན་གྱི་བློ་ནི་ཆད་ལྟའོ། །གཉིས་པ་ལ། གཞི་དབུ་མ། ལམ་དབུ་མ། འབྲས་བུ་དབུ་མ་དང་གསུམ། དང་པོའི་མཚན་ཉིད། ལམ་དབུ་མས་སྒྲོ་འདོགས་བཅད་པར་བྱ་བའི་གཞིར་གྱུར་པ། མཚན་གཞི་ཆོས་ཐམས་ཅད་དོ། །གཉིས་པ་ལ། ཁ་ཅིག རྣམ་མཁྱེན་ལམ་དབུ་མ་མ་ཡིན་ཏེ། ༼༤༧༣༽ དེའི་འབྲས་བུ་ཡིན་པའི་ཕྱིར་ཏེ། དེ་བསྒོམས་སྟོབས་ཀྱིས་ཐོབ་པའི་མཐར་ཐུག་གི་ཡོན་ཏན་ཡིན་པའི་ཕྱིར། ཅེ་ན། དེ་ཆོས་ཅན། སྟོང་ཉིད་རྟོགས་པའི་མཁྱེན་པ་མ་ཡིན་པར་ཐལ། དེའི་འབྲས་བུ་ཡིན་པའི་ཕྱིར་ཏེ། དེ་བསྒོམ་སྟོབས་ཀྱི་ཐོབ་པའི་དེ་ཡིན་པའི་ཕྱིར་སངས་རྒྱས་འཕགས་པ་ཆོས་ཅན། དབུ་མ་པ་མ་ཡིན་པར་ཐལ། དབུ་མའི་ལྟ་བ་རྒྱུད་ལྡན་མ་ཡིན་པའི་ཕྱིར། རང་ལུགས། སྟོང་ཉིད་རྟོགས་པའི་དབུ་མ་པའི་རྒྱུད་ཀྱི་མཁྱེན་པ། དེའི་མཚན་ཉིད། དེ་དང་དབུ་མའི་ལྟ་བ་དོན་གཅིག དབྱེ་ན། རྟོགས་བྱ་ཡུལ་ལ་ལྟ་བར་བྱས་པ་དང༌། རྟོགས་བྱེད་ལམ་ལ་ལྟ་བར་བྱས་པ་གཉིས། དང་པོ་ནི། ཆོས་རྣམས་ཀྱི་གནས་ལུགས་དེ་བཞིན་ཉིད་དེ། རབ་དབྱེ་ལས། ཕ་རོལ་ཕྱིན་པའི་སྤྲོས་བྲལ་ལས། །ལྷག་པའི་ལྟ་བ་ཡོད་ན་ནི། །ལྟ་དེ་སྤྲོས་པ་ཅན་དུ་འགྱུར། །སྤྲོས་བྲལ་ཡིན་ན་ཁྱད་པར་མེད། །དེས་ན་བཤད་པས་གོ་བ་ཡི། །ཐོས་ ༼༤༧༤༽ པའི་ལྟ་བ་གཅིག་ཉིད་ཡིན། །འོན་ཀྱང་སྤྲོས་བྲལ་རྟོགས་པ་ཡི། །ཐབས་ལ་གསང་སྔགས་ཁྱད་པར་འཕགས། །ཞེས་སོ། །གཉིས་པ་ནི།

ཐེག་ཆེན་གྱི་ལམ་ལྔ་ལྟ་བུའོ། །དང་པོ་དབུ་མའི་ལྟ་བ་བཏགས་པ་པ་ཡིན་ཏེ། ཡུལ་ལ་ཡུལ་ཅན་གྱི་མིང་གིས་བཏགས་པའི་ཕྱིར། ཕྱི་མ་མཚན་ཉིད་པ་ཡིན་ནོ། །གལ་ཏེ་ཐེག་ཆེན་མཐོང་ལམ་པའི་དོན་དམ་སེམས་བསྐྱེད་ཆོས་ཅན། ལྟ་བར་ཐལ། དབུ་མའི་ལྟ་བ་ཡིན་པའི་ཕྱིར། འདོད་ན། སེམས་བྱུང་དུ་ཐལ། དེའི་ཕྱིར། ཅེ་ན། མོས་པ་བསྒོམ་ལམ་གྱི་ངོ་བོར་གྱུར་པའི་ཡིད་ཀྱི་རྣམ་ཤེས་ཆོས་ཅན། མོས་པར་ཐལ། མོས་པ་བསྒོམ་ལམ་ཡིན་པའི་ཕྱིར། འདོད་ན། སེམས་བྱུང་དུ་ཐལ་ལོ། །ཁྱབ་པ་རྣམས་ཁས། གསུམ་པའི་མཚན་ཉིད། ལམ་དབུ་མ་བསྒོམས་སྟོབས་ཀྱིས་ཐོབ་པའི་བླ་ན་མེད་པའི་བྱང་ཆུབ། མཚན་གཞི། སངས་རྒྱས་ཀྱི་སྐུ་བཞི་ལྟ་བུའོ། །གསུམ་པ་ལ། བདེན་འཛིན་གྱི་ལོག་རྟོག་ ༼༤༧༥༽ དགག་པའི་ཕྱིར་དུ་ཐལ་འགྱུར་དང༌། བདག་མེད་རྟོགས་པའི་རིག་ཤེས་རྗེས་དཔག་བསྐྱེད་པའི་ཕྱིར་དུ་གཏན་ཚིགས་བཤད་པ་གཉིས། དང་པོ་ལ། དངོས་སྨྲ་བས་བཏགས་པའི་བདེན་འཛིན་གྱི་ལོག་རྟོག་གི་ཞེན་ཡུལ་སུན་འབྱིན་པའི་དབུ་མ་པའི་ཐལ་འགྱུར་བཞི་སྟེ། གཞན་ལ་གྲགས་པའི་རྗེས་དཔག་བསྐྱེད་པའི་ཐལ་འགྱུར། རྒྱུ་མཚན་མཚུངས་པའི་མགོ་སྙོམས་ཀྱི། གཞན་ལ་འགལ་བ་བརྗོད་པའི། སྒྲུབ་བྱེད་སྒྲུབ་བྱ་དང་མཚུངས་པར་མ་གྲུབ་པར་བརྗོད་པའི་ཐལ་འགྱུར་རོ། །དང་པོ་ནི། དངོས་སྨྲ་བ་རང་གི་ཁས་བླངས་རྟགས་སུ་བཀོད་ནས་མི་འདོད་པ་ཐལ་བར་འཕེན་པར་བྱེད་པའི་ཐལ་འགྱུར་རོ། །དཔེར་ན། མྱུ་གུ་ཆོས་ཅན། སྐྱེ་བ་རྒྱུ་རྐྱེན་ལ་རག་མ་ལས་པར་ཐལ། རང་བཞིན་གྱིས་གྲུབ་པའི་ཕྱིར། ཞེས་པ་ལྟ་བུ། གཉིས་པ་ནི། མགོ་མཚུངས་ཀྱི་རིགས་པའི་སྒོ་ནས་བདེན་གྲུབ་འགོག་པར་བྱེད་པའི་ཐལ་འགྱུར་རོ། །དཔེར་ན་རྣ་བའི་རྣམ་པར་ཤེས་པ་གཟུགས་ལ་ ༼༤༧༦༽ ལྟ་བྱེད་དུ་ཐལ། མིག་གི་རྣམ་པར་ཤེས་པ་གཟུགས་ལ་ལྟ་བྱེད་དུ་རང་བཞིན་གྱིས་གྲུབ་པའི་ཕྱིར། ཞེས་པ་ལྟ་བུའོ། །གསུམ་པ་ནི། ཁས་བླངས་ནང་འགལ་གྱི་སྒོ་ནས་བདེན་གྲུབ་འགོག་པར་བྱེད་པའི་ཐལ་འགྱུར་རོ། །དཔེར་ན་དངོས་སྨྲ་བ་ཆོས་ཅན།

སྒྲིབ་པ་གཉེན་པོའི་སྟོབས་ཀྱིས་སྤོང་དུ་མི་རུང་བར་ཐལ། དེ་བདེན་པར་གྲུབ་པའི་ཕྱིར། ཞེས་པ་ལྟ་བུའོ། །བཞི་པ་ནི། དངོས་པོ་རང་བཞིན་གྱིས་གྲུབ་པའི་སྒྲུབ་བྱེད་ལ་སྐྱོན་བརྗོད་པའི་ཐལ་འགྱུར་རོ། །དཔེར་ན་དངོས་སྨྲ་བས། གཟུགས་ཀྱི་ཕུང་པོ་རང་བཞིན་གྱི་ཡོད་དོ། །རྣམ་ཤེས་ཀྱི་ཕུང་པོ་རང་བཞིན་གྱིས་ཡོད་པའི་ཕྱིར། ཅེ་ན། རྣམ་ཤེས་ཀྱི་ཕུང་པོ་རང་བཞིན་གྱིས་ཡོད་པ་དེ་གཟུགས་ཕུང་རང་བཞིན་གྱིས་ཡོད་པའི་སྒྲུབ་བྱེད་དུ་མི་འཐད་པར་ཐལ། གཟུགས་ཕུང་རང་བཞིན་གྱིས་གྲུབ་པ་འགོག་བྱེད་ཀྱི་རིགས་པ་དེས། རྣམ་ཤེས་ཀྱི་ཕུང་པོ་རང་བཞིན་གྱིས་ཡོད་པ་འགོག་ནུས་པའི་ཕྱིར། ཞེས་པ་ལྟ་བུ། རྩ་ཤེར་ལས། སྟོང་པ་ཉིད་ཀྱིས་ ༼༤༧༧༽ རྩད་བྱས་ཚེ། །གང་ཞིག་ལན་འདེབས་སྨྲ་བྱེད་པ། །དེ་ཡི་ཐམས་ཅད་ལན་བཏབ་མིན། །བསྒྲུབ་པར་བྱེད་དེ་མཚུངས་པར་འགྱུར། །ཞེས་སོ། །གཉིས་པ་ལ། ངོ་བོ་ལ་སྤྱོད་པ་གཅིག་དུ་བྲལ་གྱི་གཏན་ཚིགས། རྒྱུ་ལ་སྤྱོད་པ་རྡོ་རྗེ་གཟེགས་མའི་གཏན་ཚིགས། འབྲས་བུ་ལ་སྤྱོད་པ་ཡོད་མེད་སྐྱེ་འགོག་གི་གཏན་ཚིགས། ཐམས་ཅད་ལ་སྤྱོད་པ་རྟེན་འབྲེལ་གྱི་གཏན་ཚིགས་དང་བཞི། དང་པོ་ནི། གཟུགས་སོགས་ཀྱི་སྣང་བ་ཆོས་ཅན། བདེན་པར་མེད་དེ། བདེན་པའི་གཅིག་དང་དུ་མ་གང་རུང་དུ་མེད་པའི་ཕྱིར། དཔེར་ན། གཟུགས་བརྙན་བཞིན་ནོ། །དབུ་མ་རྒྱན་ལས། བདག་དང་གཞན་སྨྲའི་དངོས་འདི་དག །ཡང་དག་དུ་ནི་གཅིག་པ་དང༌། །དུ་མའི་རང་བཞིན་བྲལ་བའི་ཕྱིར། །རང་བཞིན་མེད་དེ་གཟུགས་བརྙན་བཞིན། །ཞེས་སོ། །གཉིས་པ་ནི། གཟུགས་སོགས་ཀྱིས་སྣང་བ་ཆོས་ཅན། བདེན་པའི་སྐྱེ་བ་མེད་དེ། དོན་དམ་པ་བདག་དང༌། གཞན་དང༌། གཉིས་ཀ་དང༌། ༼༤༧༨༽ རྒྱུ་མེད་ལས་མི་སྐྱེ་བའི་ཕྱིར། རྩ་ཤེར་ལས། བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་མིན། །དངོས་པོ་གང་དག་གང་ན་ཡང༌། །སྐྱེ་བ་ནམ་ཡང་ཡོད་མ་ཡིན། །ཞེས་སོ། །གསུམ་པ་ནི། གཟུགས་སོགས་ཀྱི་སྣང་བ་ཆོས་ཅན།

བདེན་པའི་སྐྱེ་བ་མེད་དེ། དོན་དམ་པར་ཡོད་པ་དང༌། མེད་པ་དང༌། གཉིས་ཀ་དང༌། གཉིས་ཀ་མ་ཡིན་པ་མི་སྐྱེ་བའི་ཕྱིར། སྟོང་ཉིད་བདུན་ཅུ་པ་ལས། ཡོད་མིན་དེ་ཕྱིར་སྟོང་པ་ཡིན། །ཡོད་ཕྱིར་ཡོད་པ་སྐྱེ་མིན་སྟེ། །མེད་ཕྱིར་མེད་པ་སྐྱེ་མ་ཡིན། །ཆོས་མི་མཐུན་ཕྱིར་ཡོད་མེད་མིན། །སྐྱེ་བ་མེད་པས་གནས་འགག་མེད། །ཅེས་སོ། །བཞི་པ་ལ། མེད་མཐའ་འགོག་པ་དང༌། ཡོད་མཐའ་འགོག་པ་གཉིས། དང་པོ་ནི། གཟུགས་སོགས་ཀྱི་སྣང་བ་ཆོས་ཅན། ཐ་སྙད་དུ་མེད་པ་མ་ཡིན་ཏེ། རྟེན་འབྲེལ་ཡིན་པའི་ཕྱིར། གཉིས་པ་ནི། དེ་ཆོས་ཅན། དོན་དམ་ཡོད་པ་མ་ཡིན་ཏེ། ༼༤༧༩༽ རྟེན་འབྲེལ་ཡིན་པའི་ཕྱིར། རབ་རྩལ་རྣམ་གནོན་གྱི་ཞུས་པའི་མདོ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །རྐྱེན་ལ་རག་ལས་གང་དེ་སྟོང་པར་བཤད། །གང་གིས་སྟོང་ཉིད་ཤེས་ཏེ་བག་ཡོད་ཡིན། །ཞེས་དང༌། རྩ་ཤེར་ལས། རྟེན་ཅིང་འབྲེལ་འབྱུང་མ་གཏོགས་པའི། །ཆོས་འགའ་ཡོད་པ་མ་ཡིན་ནོ། །དེ་ཕྱིར་སྟོང་པ་མ་གཏོགས་པའི། །ཆོས་འགའ་ཡོད་པ་མ་ཡིན་ནོ། །ཞེས་སོ། །དེས་ན་རྣམ་གྲོལ་དོན་གཉེར་གྱི་གང་ཟག་རྣམས་ཀྱིས་བདེན་འཛིན་གྱི་ལོག་རྟོག་བསལ་ནས་བདག་མེད་རྟོགས་པའི་ལྟ་བ་ལ་བརྩོན་པ་ཆེར་སྐྱེད་རིགས་ཏེ། མཐར་ཐུག་ཐར་པ་ཐོབ་པ་འདི་ལ་རག་ལས་པའི་ཕྱིར། བཞི་བརྒྱ་པ་ལས། ཡང་དག་མཐོང་ན་གནས་མཆོག་ལ། །ཅུང་ཟད་མཐོང་ན་བཟང་འགྲོ་སྟེ། །དེ་ཕྱིར་ནང་བདག་བསམ་པ་ལ། །མཁས་པས་རྟག་ཏུ་བློ་གྲོས་སྐྱེད། །ཅེས་སོ། །གཉིས་པ་ནི། ཐེག་ཆེན་གྱི་ ༼༤༨༠༽ མཐོང་ལམ་ཆོས་ཅན། དབུ་མའི་ལྟ་བ་ཡིན་ཏེ། སྟོང་ཉིད་མངོན་སུམ་དུ་རྟོགས་པའི་མཁྱེན་པ་ཡིན་པའི་ཕྱིར། གསུམ་པ་ལ། མཐོང་ལམ་རྩེ་སྦྱོར་གྱི་ངོ་བོ་དང༌། ཁྱད་པར་གྱི་ལམ་གཉིས། དང་པོ་ནི། སྦྱིན་པ་ལ་སོགས་རེ་རེར་ནི། །ཞེས་སྐབས་སུ། གཉིས་ཀྱི་དང་པོ་མཐོང་ལམ་རྩེ་སྦྱོར་ལ་མཚན་གཞི། མཚན་ཉིད། དབྱེ་བ་དང་གསུམ། དང་པོ་ལ།

ཁ་ཅིག མཐོང་ལམ་རྩེ་སྦྱོར་ཡིན་ན། མཐོང་ལམ་བར་ཆད་མེད་ལམ་ཡིན་དགོས་ཏེ། དེ་ཡིན་ན་མཐོང་སྤངས་རྟོགས་པའི་ས་བོན་གྱི་དངོས་གཉེན་ཡིན་དགོས་པའི་ཕྱིར་ཏེ། ལུས་རྣམ་བཞག་ཏུ། རྣམ་པར་རྟོག་པ་རྣམ་བཞི་ཡི། །གཉེན་པོ་རྣམ་པ་བཞི་དང་ནི། །ཞེས་གསུངས་པའི་ཕྱིར། ཡང་དེ་ཡིན་དགོས་ཏེ། དེ་ཡིན་ན་མཐོང་ལམ་བཟོད་པ་ཡིན་དགོས་པའི་ཕྱིར་ཏེ། སྐད་ཅིག་གཅིག་པའི་བཟོད་པ་ཡིས། །བསྡུས་པ་དེ་འདིར་མཐོང་བའི་ལམ། །ཞེས་གསུངས་པའི་ཕྱིར། ཟེར། རྩེ་སྦྱོར་ལ། སྦྱོར་ལམ་རྩེ་སྦྱོར་ ༼༤༨༡༽ སོགས་བཞི་རུ་གྲངས་མ་ངེས་པར་ཐལ། ཐེག་ཆེན་གྱི་མཐོང་ལམ་རྣམ་གྲོལ་ལམ་དེ་རྩེ་སྦྱོར་གང་ཞིག དེ་བཞི་གང་རུང་མ་ཡིན་པའི་ཕྱིར། རྟགས་ཕྱི་མ་ཁས། དང་པོ་དེར་ཐལ། དེ་མཁྱེན་གསུམ་བསྡུས་བསྒོམ་ཚོགས་ལམ་ཆེན་པོ་ལས་རབ་ཏུ་གྱུར་པའི་སེམས་དཔའི་རྣལ་འབྱོར་ཡིན་པའི་ཕྱིར། མཐོང་སྤངས་རྟོག་པའི་གཉེན་པོ་ཡིན་ན། དེའི་ས་བོན་གྱི་དངོས་གཉེན་ཡིན་དགོས་པར་ཐལ། སྒྲུབ་བྱེད་དང་པོ་དེ་འཐད་པའི་ཕྱིར། འདོད་ན། ཐེག་ཆེན་གྱི་མཐོང་ལམ་རྣམ་གྲོལ་ལམ་ཆོས་ཅན། དེར་ཐལ། དེའི་ཕྱིར་ཏེ། དེའི་རྟེན་གཉེན་པོ་ཡིན་པའི་ཕྱིར། གཉིས་པ་ལ། བྱང་ཆུབ་ཆེན་པོ་ཡིན་ན་ཡེ་ཤེས་ཡིན་དགོས་པར་ཐལ། ཡེ་ཤེས་བྱང་ཆུབ་ཅེས་བརྗོད་དེ། །ཞེས་གསུངས་པའི་ཕྱིར། རང་ལུགས། ཐེག་ཆེན་གྱི་མཐོང་ལམ་དང་མཐོང་ལམ་རྩེ་སྦྱོར་དོན་གཅིག མཚན་ཉིད། ཕ་རོལ་ཏུ་ཕྱིན་པ་རེ་རེ་ཡང་ཕར་ཕྱིན་དྲུག་ལྡན་དུ་ཉམས་ ༼༤༨༢༽ སུ་ལེན་པའི་ཐེག་ཆེན་གྱི་བདེན་པ་མངོན་རྟོགས། དབྱེ་ན། བར་ཆད་མེད་ལམ་དང་རྣམ་གྲོལ་ལམ་གྱིས་བསྡུས་པའི་མཐོང་ལམ་རྩེ་སྦྱོར་གཉིས། གཉིས་པ་ནི། ཐེག་ཆེན་གྱི་མཐོང་ལམ་སྡུག་བསྔལ་ཆོས་བཟོད་ཆོས་ཅན། མཐོང་ལམ་རྩེ་སྦྱོར་ཡིན་ཏེ། སྦྱིན་སོགས་ཕ་རོལ་ཏུ་ཕྱིན་པ་རེ་རེ་ཡང༌། ཕར་ཕྱིན་དྲུག་ལྡན་དུ་ཉམས་སུ་ལེན་པའི་ཐེག་ཆེན་གྱི་བདེན་པ་མངོན་རྟོགས་ཡིན་པའི་ཕྱིར། གཉིས་པ་ནི། དེ་ནས་སེང་གེ་རྣམ་བསྒྱིངས་པའི་ཞེས་སྐབས་སུ།

རྟེན་འབྲེལ་གྱི་རྣམ་བཞག་སྐབས་སུ་བབ་ཀྱང་གཞན་དུ་བཤད་ཟིན། གསུམ་པ་བསྒོམ་ལམ་རྩེ་སྦྱོར་ནི། འགོག་དང་བཅས་པའི་སྙོམས་འཇུག་དགུར། །ཞེས་སྐབས་སུ། གཉིས་ཀྱི་དང་པོ་ལ། བསྒོམ་ལམ་རྩེ་སྦྱོར་བཤད་པ་དང༌། ཐོད་རྒལ་བཤད་པ་གཉིས། དང་པོ་ལ་མཚན་གཞི། མཚན་ཉིད། དབྱེ་བ་དང་གསུམ། དང་པོ་སྔར་ལས་དཔག་སྟེ་ཤེས། གཉིས་པ་ནི། མཁྱེན་གསུམ་བསྡུས་བསྒོམས་རབ་ཏུ་གྱུར་ ༼༤༨༣༽ པའི་ཐེག་ཆེན་གྱི་རྗེས་ལ་མངོན་རྟོགས། དབྱེ་ན། མཉམ་བཞག་དང༌། རྗེས་ཐོབ་ཀྱི་བསྡུས་པའི་བསྒོམ་ལམ་རྩེ་སྦྱོར་གཉིས་ཡོད། གཉིས་པ་གཞན་དུ་བཤད་ཟིན། གཉིས་པ་ནི། ས་གཉིས་པའི་བར་ཆད་མེད་ལམ་ཆོས་ཅན། བསྒོམ་ལམ་རྩེ་སྦྱོར་ཡིན་ཏེ། སྟོང་ཉིད་མངོན་སུམ་དུ་རྟོགས་ཟིན་བསྒོམས་པར་བྱེད་པའི་ཐེག་ཆེན་གྱི་རྗེས་ལ་མངོན་རྟོགས་ཡིན་པའི་ཕྱིར། བཞི་པ་བར་ཆད་མེད་པའི་རྩེ་སྦྱོར་ནི། སྟོང་གསུམ་སྐྱེ་བོ་ཉན་ཐོས་དང༌། །ཞེས་སྐབས་སུ། གཉིས་ཀྱི་དང་པོ་བར་ཆད་མེད་པའི་རྩེ་སྦྱོར་ལ། མཚན་ཉིད། དམིགས་རྣམ། བསལ་བྱ་ལོག་སྒྲུབ་དང་གསུམ། དང་པོ་ལ། ཁ་ཅིག རྣམ་མཁྱེན་གྱི་དངོས་རྒྱུར་གྱུར་པའི་སེམས་དཔའི་རྣལ་འབྱོར་དང༌། རང་གི་དངོས་འབྲས་རྣམ་མཁྱེན་སྐྱེད་པ་ལ་ཆོས་གཞན་གྱིས་བར་ཆོད་པ་མེད་པའི་སེམས་དཔའི་རྣལ་འབྱོར་ཟེར། དང་པོ་ལ། རྣམ་མཁྱེན་གྱི་བདག་རྐྱེན་བྱས་པ་ལ་བརྟེན་ནས་བྱུང་བའི་རྒྱུན་མཐའི་ཡེ་ཤེས་ ༼༤༨༤༽ ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། མ་ཡིན་པར་ཐལ། རྣམ་མཁྱེན་གྱི་འབྲས་བུ་ཡིན་པའི་ཕྱིར། གཉིས་པ་ལ། ས་བཅུ་པའི་ཡེ་ཤེས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ། རང་འབྲས་རྣམ་མཁྱེན་སྐད་ཅིག་དང་པོའི་དངོས་རྒྱུར་གྱུར་པའི་སེམས་དཔའི་རྣལ་འབྱོར་ཡིན་པའི་ཕྱིར། རང་ལུགས་ནི། རང་གི་དངོས་འབྲས་རྣམ་མཁྱེན་སྐྱེད་པ་ལ་ཆོས་གཞན་གྱིས་བར་ཆོད་པར་མི་ནུས་པའི་སེམས་དཔའི་རྣལ་འབྱོར་མཐར་ཐུག མཚན་གཞི། རྒྱུན་མཐའི་ཡེ་ཤེས་ལྟ་བུའོ། །གཉིས་པ་ལ།

བར་ཆད་མེད་པའི་རྩེ་སྦྱོར་གྱི་དམིགས་པ། དེའི་རྣམ་པ། དེའི་བདག་རྐྱེན་དང་གསུམ། དང་པོའི་མཚན་ཉིད། དེས་སྒྲོ་འདོགས་བཅད་པར་བྱ་བའི་གཞིར་གྱུར་པའི་ཆོས། མཚན་གཞི། བདག་མེད་ཀྱི་ཁྱད་པར་དུ་བྱས་པའི་ཆོས་ཐམས་ཅད་དོ། །གཉིས་པའི་མཚན་ཉིད། དེས་ཡུལ་རྟོགས་པའི་འཛིན་སྟངས་ཀྱི་བྱེ་བྲག མཚན་གཞི། བར་ཆད་མེད་ ༼༤༨༥༽ པའི་རྩེ་སྦྱོར་གྱིས་སྟོང་ཉིད་རྟོགས་པའི་འཛིན་སྟངས་ལྟ་བུ། གསུམ་པའི་མཚན་ཉིད། དེ་རང་དབང་དུ་གཙོ་བོར་སྐྱེད་བྱེད། མཚན་གཞི། རྒྱུན་མཐའི་སྔ་ལོགས་ཀྱི་བདེན་གཉིས་ཀྱི་དམིགས་རྣམ་མི་བརྗེད་པའི་དྲན་པ་ལྟ་བུའོ། །གལ་ཏེ། རྣམ་མཁྱེན་བར་ཆད་མེད་པའི་རྩེ་སྦྱོར་གྱི་དམིགས་པར་ཐལ། བདག་མེད་ཀྱི་ཁྱད་པར་དུ་བྱས་པའི་ཆོས་ཐམས་ཅད་དེའི་དམིགས་པ་ཡིན་པའི་ཕྱིར། འདོད་ན། བར་ཆད་མེད་པའི་རྩེ་སྦྱོར་ཆོས་ཅན། དེ་ལ་མངོན་སུམ་དུ་དམིགས་པར་ཐལ། དེ་ལ་དམིགས་པ་གང་ཞིག རྣལ་འབྱོར་མངོན་སུམ་ཡིན་པའི་ཕྱིར། ཅེ་ན། ཆོས་ཐམས་ཅད་ཐེག་ཆེན་སྒྲུབ་པའི་དམིགས་པ་མ་ཡིན་པར་ཐལ། དེ་ཐེག་ཆེན་འཕགས་པའི་སྒྲུབ་པའི་དམིགས་པ་མ་ཡིན་པའི་ཕྱིར། མ་གྲུབ་ན། རྣམ་མཁྱེན་དེའི་དམིགས་པར་ཐལ། འདོད་ན། སྔར་བཞིན་བྱ་སྟེ་འཁོར་གསུམ་བྱེད། དེས་ན་རྣམ་མཁྱེན་གྱིས་དམིགས་པའི་ཚུལ་དེ་ལ་གསུམ་སྟེ། རྣམ་མཁྱེན་དོན་སྤྱིའི་ཚུལ་དུ་དམིགས་པ། དངོས་སུ་ ༼༤༨༦༽ དམིགས་པ། མངོན་སུམ་དུ་ཇི་ལྟ་བ་བཞིན་དུ་དམིགས་པའོ། །དང་པོ་ནི། ཐེག་ཆེན་ཚོགས་སྦྱོར་བའི་ལམ་གྱིས་རྣམ་མཁྱེན་ལ་དམིགས་པ་ལྟ་བུའོ། །དཔེར་ན། ཟླ་བའི་དཀྱིལ་འཁོར་མཐོང་མ་མྱོང་བ་ལ། ཟླ་བའི་ཁ་དོག་དང་དབྱིབས་སོགས་བཤད་པ་ལ་བརྟེན་ནས་ཟླ་བའི་དོན་སྤྱི་སྣང་བ་ལྟ་བུའོ། །གཉིས་པ་ནི། བྱང་འཕགས་ཀྱི་མཁྱེན་པས་རྣམ་མཁྱེན་ལ་དམིགས་པ་ལྟ་བུའོ། །དཔེར་ན། ཆུ་ནང་དུ་ཤར་བའི་ཟླ་བའི་ཁ་དོག་དང་དབྱིབས་སོགས་མིག་ཤེས་ལ་སྣང་བ་ལྟ་བུ། གསུམ་པ་ནི། སངས་རྒྱས་ཀྱི་ཡེ་ཤེས་ཀྱི་རྣམ་མཁྱེན་དམིགས་པ་ལྟ་བུ།

དཔེར་ན། རྒྱལ་ཆེན་རིགས་བཞི་པའི་གང་ཟག་གིས་མིག་ཤེས་ལ་ཉི་མ་དང་ཟླ་བའི་དཀྱིལ་འཁོར་སྣང་བ་ལྟ་བུའོ། །གསུམ་པ་ལ། མཚན་ཉིད། དབྱེ་བ། སེལ་བྱེད་ཀྱི་ལམ་དང་གསུམ། དང་པོ་ནི། བདེན་གཉིས་གང་རུང་རྒྱུ་མཚན་དུ་བྱས་ནས་གཅིག་ཤོས་སུན་འབྱིན་པར་བྱེད་པའི་ལོག་རྟོག་དང༌། ལོག་ཤེས་དེས་ཀུན་ནས་བསླངས་བའི་ཐལ་དག་ ༼༤༨༧༽ གང་རུང༌། དབྱེ་ན། བསལ་བྱ་ལོག་རྟོག་དང༌། བསལ་བྱ་ཀླན་ཀ་གཉིས། དང་པོའི་མཚན་ཉིད། བདེན་གཉིས་གང་རུང་རྒྱུ་མཚན་དུ་བྱས་ནས་གཅིག་ཤོས་སུན་འབྱིན་པར་བྱེད་པའི་ལོག་ཤེས། མཚན་གཞི། ཀུན་རྫོབ་ཏུ་ཆོས་ཐམས་ཅད་ཡོད་པ་དང༌། དོན་དམ་པར་ཆོས་ཐམས་ཅད་མེད་པ་གཉིས་འགལ་བར་འཛིན་པའི་རྟོག་པ་ལྟ་བུའོ། །གཉིས་པའི་མཚན་ཉིད། བདེན་གཉིས་གང་རུང་རྒྱུ་མཚན་དུ་བྱས་ནས་གཅིག་ཤོས་སུན་འབྱིན་པར་བྱེད་པའི་ཐལ་དག དབྱེ་ན། དམིགས་པ་འཐད་དང་དེ་ཡི་ནི། །ཞེས་སོགས་ཀྱི་སྐབས་ནས་བསལ་བྱ་ཀླན་ཀ་བཅུ་དྲུག བསྡུ་ན། ཀུན་རྫོབ་སྒོ་ཅན་གྱི་བསལ་བྱ་ཀླན་ཀ་དང༌། དོན་དམ་སྒོ་ཅན་གྱི་བསལ་བྱ་ཀླན་ཀ་གཉིས། དང་པོའི་མཚན་ཉིད། བསལ་བྱ་ཀླན་ཀ་གང་ཞིག ཀུན་རྫོབ་ཀྱི་ཁས་བླངས་གཙོ་བོར་རྟགས་སུ་བཀོད་པ། དབྱེ་ན། ཀུན་རྫོབ་ཀྱི་ཁས་བླངས་རྟགས་སུ་བཀོད་ནས་དོན་དམ་སུན་འབྱིན་པ་དང༌། དེ་དེ་རྟགས་སུ་བཀོད་ནས་ཀུན་རྫོབ་སུན་འབྱིན་པའི་ 

༼༤༨༨༽ བསལ་བྱ་ཀླན་ཀ་གཉིས། དང་པོ་ནི། འདུས་བྱས་དང་འདུས་མ་བྱས་ཀྱི་ཆོས་རང་བཞིན་གྱིས་ཡོད་པར་ཐལ། རྣམ་མཁྱེན་གྱི་དམིགས་པ་འཐད་པའི་ཕྱིར། ཞེས་པ་ལྟ་བུའོ། །གཉིས་པ་ནི། འདུས་བྱས་རྟག་པར་འཛིན་པའི་བློ་ཕྱིན་ཅི་ལོག་སྟེ་མེད་པར་ཐལ། འདུས་བྱས་མི་རྟག་པ་ཉིད་དུ་རྣམ་པར་བཞག་པའི་ཕྱིར། ཞེས་པ་ལྟ་བུའོ། །གཉིས་པའི་མཚན་ཉིད། དེ་གང་ཞིག དོན་དམ་གྱི་ཁས་བླངས་རྟགས་སུ་བཀོད་ནས་གཅིག་ཤོས་སུན་འབྱིན་པ་བྱེད་པའི་ཐལ་དག མཚན་གཞི། རྣམ་མཁྱེན་གྱི་དམིགས་པ་མི་འཐད་པར་ཐལ། འདུས་བྱས་དང༌། འདུས་མ་བྱས་རང་བཞིན་གྱིས་མེད་པའི་ཕྱིར། ཞེས་པ་ལྟ་བུ། གསུམ་པ་ནི། ཀུན་རྫོབ་ཏུ་ཆོས་ཐམས་ཅད་ཡོད་པ་དང༌། དོན་དམ་པར་ཆོས་ཐམས་ཅད་མེད་པར་འཛིན་པའི་བདེན་གཉིས་རྣམ་འབྱེད་ཀྱི་ཤེས་རབ་དང༌། ཤེས་རབ་དེས་ཀུན་ནས་བསླངས་པའི་རིགས་པ་རྣམ་དག་གིས་སེལ་བར་བྱེད་དེ། བདེན་གཉིས་རྣམ་འབྱེད་ཀྱི་ཤེས་རབ་ཀྱིས་ ༼༤༨༩༽ བསལ་བྱ་ལོག་རྟོག་ས་བོན་དང་བཅས་པ་འཇོམས་པར་བཤད་པའི་ཕྱིར་ཏེ། དེས་ཀུན་ནས་བསླངས་པའི་རིགས་པས་བསལ་བྱ་ཀླན་ཀ་ཡུལ་དང་བཅས་པ་སེལ་བར་བཤད་པའི་ཕྱིར། མདོ་ལས། ཀུན་རྫོབ་ཏུ་ནི་ཐམས་ཅད་ཡོད། །དམ་པའི་དོན་དུ་ཡོད་མ་ཡིན། །དེས་ན་དངོས་པོ་གཅིག་ཉིད་ལ། །ཡོད་དང་མེད་པ་ཅི་ལྟར་འགལ། །ཞེས་སོ། །གཉིས་པ་ནི། རྒྱུན་མཐའི་ཡེ་ཤེས་ཆོས་ཅན། བར་ཆད་མེད་པའི་རྩེ་སྦྱོར་ཡིན་ཏེ། རང་འབྲས་རྣམ་མཁྱེན་གྱི་དངོས་རྒྱུར་གྱུར་པའི་སེམས་དཔའི་རྣལ་འབྱོར་མཐར་ཐུག་ཡིན་པའི་ཕྱིར། ལེགས་པར་བཤད་པ་ལུང་རིགས་ཀྱི་རྒྱ་མཚོ་ལས་རྩེ་སྦྱོར་བཤད་པའི་སྐབས་ཏེ་ལྔ་པའོ།། །། ༼༤༩༠༽ གཉིས་པ་བརྟན་པ་རྒྱུ་འབྲས་ལ། བརྟན་པ་ཐོབ་པའི་དོན་དུ་བསྒོམ་པ་མཐར་གྱིས་པའི་སྦྱོར་བ་དང༌། བརྟན་པ་ཐོབ་ནས་གཅིག་ཆར་དུ་བསྒོམས་པ་སྐད་ཅིག་མའི་སྦྱོར་བ་གཉིས། དང་པོ་ནི། སྦྱིན་པ་ཤེས་རབ་བར་དག་དང༌། །ཞེས་སྐབས་སུ། གཉིས་ཀྱི་དང་པོ། མཐར་གྱིས་པའི་སྦྱོར་བ་ལ།

མཚན་གཞི། མཚན་ཉིད། དབྱེ་བ། བསྡུ་བ་དང་བཞི། དང་པོ་ལ། འཕགས་པ་དང༌། སློབ་དཔོན་གྱི་ལུགས་གཉིས། དང་པོ་ནི། ཐེག་ཆེན་གྱི་ཚོགས་ལམ་ཡང་མཐར་གྱིས་པའི་སྦྱོར་བ་ཡིན་ཏེ། མཁྱེན་གསུམ་གྱི་རྣམ་པ་རིམ་བཞིན་དུ་བསྒོམ་པར་བྱེད་པའི་སྦྱོར་བ་ཡིན་པའི་ཕྱིར། ཞེས་གསུང་ངོ༌། །གཉིས་པ་ནི། ཚོགས་ལམ་དང༌། དྲོད་སྐད་ཅིག་དང་པོ་ན་མཐར་གྱིས་སྦྱོར་མེད་དེ། མཐར་གྱིས་སྦྱོར་ཡིན་ན་རང་རྒྱུ་རྩེ་སྦྱོར་ལས་བྱུང་དགོས་པའི་ཕྱིར་ཏེ། འདིར་བསྟན་སྦྱོར་བ་བཞིའི་གོ་རིམ་ནི་རྒྱུ་འབྲས་དོན་གྱི་གོ་རིམ་ཡིན་པའི་ཕྱིར། རྒྱུན་མཐའ་ ༼༤༩༡༽ ན་མཐར་གྱིས་སྦྱོར་མེད་དེ། དེར་མཁྱེན་གསུམ་གྱི་རྣམ་པ་རིམ་ཅན་དུ་བསྒོམ་པ་མེད་པའི་ཕྱིར་ཏེ། དེར་མཁྱེན་གསུམ་གྱི་རྣམ་པ་དུས་སྐད་ཅིག་མ་གཅིག་ལ་བསྒོམ་པའི་ཕྱིར་ཏེ། ཐུབ་པའི་སྐད་ཅིག་གཅིག་པ་ཡི། །རྟོགས་པ་འདི་ནི་ཤེས་པར་བྱ། །ཞེས་གསུངས་པའི་ཕྱིར། དེས་ན་ཐེག་ཆེན་གྱི་སྦྱོར་ལམ་དྲོད་སྐད་ཅིག་གཉིས་པ་ནས། རྒྱུན་མཐའི་སྔ་ལོགས་ཀྱི་མཁྱེན་པ་རྣམས་ནི་དེའི་མཚན་གཞིའོ། །དེ་ཡང་མདོ་ལས་མཐར་གྱིས་པའི་བྱ་བ། དེའི་བསླབ་པ། དེའི་སྒྲུབ་པ་གསུམ་བཤད་ཅིང༌། དང་པོ་ནི་སྦྱོར་ལམ། གཉིས་པ་མཐོང་ལམ། གསུམ་པ་བསྒོམ་ལམ་གྱིས་བསྡུས་པ་ཡིན་ནོ། །གཉིས་པ་ལ་ཁ་ཅིག མཁྱེན་གསུམ་གྱི་རྣམ་པ་རིམ་ཅན་དུ་བསྒོམ་པའི་སེམས་དཔའི་རྣལ་འབྱོར་གང་ཞིག དྲོད་སྐད་ཅིག་གཉིས་པའི་རྟོག་པ་ཐོབ་པ་དང༌། རང་རྒྱུ་རྩེ་སྦྱོར་ལས་བྱུང་ཞིང་མཁྱེན་གསུམ་གྱི་རྣམ་པ་རིམ་ཅན་དུ་བསྒོམ་པར་བྱེད་པའི་སེམས་དཔའི་རྣལ་འབྱོར་དང༌། ༼༤༩༢༽ མཁྱེན་གསུམ་གྱི་རྣམ་པ་རིམ་ཅན་དུ་བསྒོམ་པའི་ཐེག་ཆེན་གྱི་སྦྱོར་ལམ་སྐད་ཅིག་གཉིས་པ་ཡན་ཆད་ཀྱི་སེམས་དཔའི་རྣལ་འབྱོར། ཟེར། དང་པོ་ལ། དགྲ་བཅོམ་གྱི་རྟོགས་པ་སྔོན་དུ་སོང་བའི་ཐེག་ཆེན་གྱི་ཚོགས་ལམ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན་ཐེག་ཆེན་གྱི་སྦྱོར་ལམ་ཐོབ་པར་ཐལ་ལོ། །གཉིས་པ་ལ།

རྣམ་མཁྱེན་གྱིས་བདག་རྐྱེན་བྱས་པ་ལ་བརྟེན་ནས་བྱུང་བའི་ཐེག་ཆེན་གྱི་ཚོགས་ལམ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ། རང་རྒྱུ་རྣམ་མཁྱེན་ལས་བྱུང་ཞིང་མཁྱེན་གསུམ་གྱི་རྣམ་པ་རིམ་ཅན་དུ་བསྒོམ་པར་བྱེད་པའི་སེམས་དཔའི་རྣལ་འབྱོར་ཡིན་པའི་ཕྱིར། གསུམ་པ་ལ། རྒྱུན་མཐའི་ཡེ་ཤེས་ཡིན་ན། ཐེག་ཆེན་གྱི་སྦྱོར་ལམ་གྱི་རྟོགས་པ་སྔོན་སོང་ཡིན་པས་མ་ཁྱབ་པར་ཐལ། རྒྱུན་མཐའི་ཡེ་ཤེས་དེ་ཁྱོད་ཡན་ཆད་ཀྱི་སེམས་དཔའི་རྣལ་འབྱོར་དུ་ཐལ། ཁྱོད་ཐེག་ཆེན་གྱི་སྦྱོར་ལམ་ཡིན་པའི་ཕྱིར། ༼༤༩༣༽ ཞེས་པའི་ཐལ་འགྱུར་ལ་ཁྱབ་པ་མེད་པའི་ཕྱིར། མ་གྲུབ་ན། རྒྱུན་མཐའི་ཡེ་ཤེས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། མ་གྲུབ་ན། མཁྱེན་གསུམ་གྱི་རྣམ་པ་རིམ་ཅན་དུ་བསྒོམ་པའི་ཐེག་ཆེན་གྱི་སྦྱོར་ལམ་དྲོད་སྐད་ཅིག་གཉིས་པ་ཆོས་ཅན་རྒྱུན་མཐའི་ཡེ་ཤེས་དེ། ཁྱོད་ཡན་ཆོད་ཀྱི་སེམས་དཔའི་རྣལ་འབྱོར་དུ་ཐལ། ཐེག་ཆེན་གྱི་སྦྱོར་ལམ་ཡིན་པའི་ཕྱིར། རང་ལུགས་ནི། མཁྱེན་གསུམ་གྱི་རྣམ་པ་རིམ་ཅན་དུ་བསྒོམས་པ་དང༌། ཐེག་ཆེན་གྱི་སྦྱོར་ལམ་དྲོད་སྐད་ཅིག་གཉིས་པའི་རྟོགས་པ་ཐོབ་པའི་གཞི་མཐུན་དུ་གྱུར་པའི་སེམས་དཔའི་རྣལ་འབྱོར། གསུམ་པ་ལ། ཕར་ཕྱིན་དྲུག་རྗེས་སུ་དྲན་པའི་མཐར་གྱིས་པའི་སྦྱོར་བ་དྲུག སངས་རྒྱས། ཆོས། དགེ་འདུན། ཚུལ་ཁྲིམས། གཏོང་བ། ལྷ་རྗེས་སུ་དྲན་པའི་མཐར་གྱིས་པའི་སྦྱོར་བ་དྲུག དངོས་མེད་ངོ་བོ་ཉིད་དུ་རྟོགས་པའི་མཐར་གྱིས་སྦྱོར་དང་བཅུ་གསུམ། དང་པོའི་མཚན་ཉིད། མཐར་གྱིས་སྦྱོར་གང་ཞིག སྦྱིན་པའི་ ༼༤༩༤༽ ཕར་ཕྱིན་གྱི་ཡོན་ཏན་དོན་དམ་པར་དྲན་པ་མེད་ཅིང༌། ཀུན་རྫོབ་ཏུ་རྗེས་སུ་དྲན་ནས་རིམ་ཅན་དུ་སྒོམ་པར་བྱེད་པའི་སེམས་དཔའི་རྣལ་འབྱོར། དེས་ཕྱི་མ་ལྔ་ལ་ཡང་རིགས་བསྒྲེ། མཐར་གྱིས་སྦྱོར་གང་ཞིག སངས་རྒྱས་དཀོན་མཆོག་གི་ཡོན་ཏན་དོན་དམ་པར་རྗེས་སུ་དྲན་པ་མེད་ཅིང༌། ཀུན་རྫོབ་ཏུ་རྗེས་སུ་དྲན་ནས་རིམ་ཅན་དུ་སྒོམ་པའི་སེམས་དཔའི་རྣལ་འབྱོར།

སངས་རྒྱས་རྗེས་སུ་དྲན་པའི་མཐར་གྱིས་སྦྱོར་གྱི་མཚན་ཉིད། དེས་ཕྱི་མ་ལྔ་ལ་ཡང་རིགས་བསྒྲེ། དེ་གང་ཞིག ཆོས་ཐམས་ཅད་བདེན་པའི་དངོས་པོ་མེད་པར་རྟོགས་ནས་རིམ་ཅན་དུ་སྒོམ་པའི་སེམས་དཔའི་རྣལ་འབྱོར། དངོས་མེད་ངོ་བོ་ཉིད་དུ་རྟོགས་པའི་མཐར་གྱིས་སྦྱོར་གྱི་མཚན་ཉིད། བཞི་པ་ནི། ཆོས་བཅུ་གསུམ་པོ་བསྡུ་ན། སྦྱོར་བ་ཕུན་སུམ་ཚོགས་པ། བསམ་པ་ཕུན་སུམ་ཚོགས་པ། དེ་གཉིས་ཀ་རྣམ་པར་དག་པར་བྱེད་པའི་ཆོས་གསུམ་དུ་འདུས་ཏེ། དང་པོའི་དབང་དུ་བྱས་ནས་ཕར་ཕྱིན་དྲུག་རྗེས་སུ་དྲན་པའི་མཐར་གྱིས་པའི་སྦྱོར་བ། གཉིས་པའི་དབང་དུ་ ༼༤༩༥༽ བྱས་ནས་རྗེས་དྲན་དྲུག་རྗེས་སུ་དྲན་པའི་མཐར་གྱིས་པའི་སྦྱོར་བ། གསུམ་པའི་དབང་དུ་བྱས་ནས། དངོས་མེད་ངོ་བོ་ཉིད་རྗེས་སུ་དྲན་པའི་མཐར་གྱིས་པའི་སྦྱོར་བ་བཞག་པའི་ཕྱིར། ཡང་ན། ལམ་གྱི་དངོས་པོ། ལམ་ལ་འཇུག་པའི་རྟེན། ལམ་གྱི་ཡན་ལག ལམ་ཉམས་སུ་ལེན་པའི་དབང་པོ། ལམ་རྣམ་པར་དག་པའི་ཆོས་ལྔར་འདུས་ཏེ། དང་པོའི་དབང་དུ་བྱས་ནས་ཕར་ཕྱིན་དྲུག གཉིས་པའི་དབང་དུ་བྱས་ནས་དཀོན་མཆོག་གསུམ། གསུམ་པའི་དབང་དུ་བྱས་ནས་ཚུལ་ཁྲིམས་དང་གཏོང་བ། བཞི་པའི་དབང་དུ་བྱས་ནས། འཇིག་རྟེན་ལས་འདས་པའི་ལྷ། ལྔ་པའི་དབང་དུ་བྱས་ནས་དངོས་མེད་ངོ་བོ་ཉིད་དུ་རྟོགས་པའི་མཐར་གྱིས་སྦྱོར་བཞག་པའི་ཕྱིར། གཉིས་པ་ནི། མཐར་གྱིས་པའི་སྦྱོར་བ་ཆོས་ཅན། ཁྱོད་ལ་དབྱེ་ན་བཅུ་གསུམ་དུ་ཡོད་དེ། ཁྱོད་ལ་དབྱེ་ན་ཕར་ཕྱིན་དྲུག་རྗེས་སུ་དྲན་པའི་དེ་དྲུག རྗེས་དྲན་དྲུག་རྗེས་སུ་དྲན་པའི་དེ་དྲུག དངོས་མེད་ངོ་བོ་ཉིད་དུ་རྟོགས་པའི་མཐར་གྱིས་སྦྱོར་རྣམས་སུ་ཡོད་པའི་ ༼༤༩༦༽ ཕྱིར། ལེགས་པར་བཤད་པ་ལུང་རིགས་ཀྱི་རྒྱ་མཚོ་ལས། མཐར་གྱིས་པའི་སྦྱོར་བ་བཤད་པའི་སྐབས་ཏེ་དྲུག་པའོ།། །།གཉིས་པ་ནི། སྦྱིན་པ་ལ་སོགས་རེ་རེས་ཀྱང༌། །ཞེས་སྐབས་སུ། གཉིས་ཀྱི་དང་པོ་སྐད་ཅིག་མའི་སྦྱོར་བ་ལ། མཚན་ཉིད། དབྱེ་བ། བསྡུ་བ།

ས་མཚམས་སོ། །དང་པོ་ནི། ཆོས་ཐམས་ཅད་བདེན་མེད་དུ་རྟོགས་པའི་ཤེས་རབ་ཀྱིས་ཟག་མེད་ཀྱི་ཡོན་ཏན་ཁྱད་པར་ཅན་དུས་སྐད་ཅིག་མ་གཅིག་ལ་མངོན་དུ་བྱེད་པར་ནུས་པའི་སེམས་དཔའི་རྣལ་འབྱོར་མཐར་ཐུག འདིའི་སྐད་ཅིག་མ་བྱ་རྫོགས་དང༌། དུས་མཐའི་སྐད་ཅིག་མ་གང་ཡིན། ཅེ་ན། མཁན་ཆེན་པ་ན་རེ། བྱ་རྫོགས་ཀྱི་སྐད་ཅིག་མ་ཡིན་ཞིང༌། སྐད་ཅིག་མའི་སྦྱོར་བ་ཐོབ་ནས་བསྐལ་པའི་བར་དུ་ཡང་གནས་པ་ཡོད་དེ། དུས་ལ་མངའ་བརྙེས་པས་སྐད་ཅིག་ཀྱང་བསྐལ་པར་བྱིན་གྱིས་རློབ་ནུས་པའི་ཕྱིར། ཅེས་གསུངས། རང་ལུགས་ནི། དུས་མཐའི་སྐད་ ༼༤༩༧༽ ཅིག་མ་ཡིན་ཏེ། སྐད་ཅིག་མའི་སྦྱོར་བ་བཞི་པོ་འདི་རྒྱུན་མཐའི་ཡེ་ཤེས་གཅིག་ཉིད་ལ་ལྡོག་པའི་སྒོ་ནས་ཕྱེ་བ་ཙམ་ཡིན་པའི་ཕྱིར། དབྱེ་ན། རྣམ་པར་སྨིན་པ་མ་ཡིན་པའི། རྣམ་པར་སྨིན་པའི། མཚན་ཉིད་མེད་པའི། གཉིས་སུ་མེད་པའི་སྐད་ཅིག་མའི་སྦྱོར་བ་དང་བཞི། དང་པོ་ལ། མཚན་ཉིད་དང༌། ཟག་མེད་ཀྱི་ཡོན་ཏན་བསྡུས་ཚུལ་ལོ། །དང་པོ་ལ། ཁ་ཅིག རྣམ་པར་སྨིན་པ་མ་ཡིན་པའི་ཟག་མེད་ཀྱི་ཆོས་གཅིག་མངོན་དུ་བྱས་པ་ན། དེ་དང་རིགས་མཐུན་པའི་ཟག་མེད་ཀྱི་ཆོས་ཐམས་ཅད་མངོན་དུ་བྱེད་ནུས་པའི་སེམས་དཔའི་རྣལ་འབྱོར་མཐར་ཐུག ཟེར། རྒྱུན་མཐའི་ཡེ་ཤེས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། རྣམ་པར་སྨིན་པ་མ་ཡིན་པའི་ཟག་མེད་ཀྱི་ཡོན་ཏན་མངོན་དུ་བྱེད་པར་ཐལ། འདོད་ན། ས་བདུན་པ་མན་ཆད་ཀྱི་ཟག་མེད་ཀྱི་ཡོན་ཏན་མངོན་དུ་བྱེད་པར་ཐལ་ལོ། ། ༼༤༩༨༽ རང་ལུགས་ནི། རྣམ་པར་སྨིན་པ་མ་ཡིན་པའི་ཟག་མེད་ཀྱི་རྟོགས་རིགས་གཅིག་མངོན་དུ་བྱས་པ་ན། དེ་དང་རིགས་མཐུན་པའི་ཟག་མེད་ཀྱི་ཡོན་ཏན་རྣམས་མངོན་དུ་བྱེད་ནུས་ཀྱི་སེམས་དཔའི་རྣལ་འབྱོར་མཐར་ཐུག གཉིས་པ་ལ། སྡུད་བྱེད། བསྡུ་བྱ། བསྡུས་ཚུལ་ལོ། །དང་པོ་ནི། རྒྱུན་མཐའི་གནས་སྐབས་ཀྱི་རྣམ་པར་སྨིན་པ་མ་ཡིན་པའི་ཟག་མེད་ཀྱི་ཡོན་ཏན་གྱི་རྟོགས་རིགས་སོ། །གཉིས་པ་ནི།

སྦྱིན་པ་ལ་སོགས་པ་ནས་དཔེ་བྱད་བཟང་པོ་བརྒྱད་ཅུའི་བར་གྱི་ཟག་མེད་ཀྱི་ཡོན་ཏན་རྣམས་སོ། །གསུམ་པ་ནི། རྒྱུན་མཐར་རྣམ་པར་སྨིན་པ་མ་ཡིན་པའི་ཟག་མེད་ཀྱི་རྟོགས་རིགས་གཅིག་མངོན་དུ་བྱས་པ་ན། དེ་དང་རིགས་མཐུན་པའི་ཟག་མེད་ཀྱི་ཡོན་ཏན་རྣམས་མངོན་དུ་བྱེད་པའོ། །དེས་ནི། བཟོ་བོ་མཁས་པས་སྔོན་འགྲོ་ལེགས་པར་བྱས་པའི་མཐུ་ལས། ཟོ་ཆུན་གྱི་རྒྱུད་ཐམས་ཅད་གཅིག་ཆར་དུས་གཅིག་ཏུ་འགུལ་བར་ལྟ་བུའོ། །གཉིས་པའི་མཚན་ ༼༤༩༩༽ ཉིད། རྣམ་པར་སྨིན་པའི་ཟག་མེད་ཀྱི་ཆོས་གཅིག་མངོན་དུ་བྱས་པ་ན། དེ་དང་རིགས་མཐུན་པའི་ཟག་མེད་ཀྱི་ཆོས་ཀུན་མངོན་དུ་བྱེད་ནུས་ཀྱི་སེམས་དཔའི་རྣལ་འབྱོར་མཐར་ཐུག རྣམ་པར་སྨིན་མ་སྨིན་གྱི་ཟག་མེད་ཀྱི་ཡོན་ཏན་གང་ཞེ་ན། ཁ་ཅིག མི་སློབ་པའི་ཡོན་ཏན་ནི་རྣམ་པར་སྨིན་པའི་ཡོན་ཏན། སློབ་པའི་ཟག་མེད་ཀྱི་ཡོན་ཏན་ནི་མ་སྨིན་པའི་ཡིན་ཟེར། བླ་མ་ན་རེ། འབད་རྩོལ་གྱི་མཚན་མ་ཞི་བའི་ཡོན་ཏན་དང༌། ལས་ཉོན་གྱི་རྣམ་སྨིན་གྱི་ཡོན་ཏན་ལ་རིམ་བཞིན་བཞེད། རང་ལུགས་ནི། ས་བརྒྱད་པ་ཡན་ཆད་ཀྱི་ཡོན་ཏན་ནི་རྣམ་པར་སྨིན་པའི་ཡོན་ཏན་ཏེ། མངལ་སྦུབས་ཀྱི་དྲི་མ་དང་འདྲ་བའི་འབད་རྩོལ་གྱི་མཚན་མ་ཉེ་བར་ཞི་བའི་ཡོན་ཏན་ཡིན་པའི་ཕྱིར། རྒྱུད་བླར། མངལ་སྦུབས་བྲལ་འདྲ་མི་རྟོག་པའི། །ཡེ་ཤེས་རྣམ་པར་སྨིན་པ་ཡིན། །ཞེས་དང༌། རྒྱན་ལས། དག་པའི་སེམས་བསྐྱེད་ལ་རྣམ་པར་སྨིན་པའི་སེམས་ ༼༥༠༠༽ བསྐྱེད་དུ་བཤད་པའི་ཕྱིར་ཏེ། རྣམ་པར་སྨིན་པའང་གཞན་དུ་འདོད། །ཅེས་སོ། །ས་བདུན་པ་མན་ཆད་ཀྱི་ཟག་མེད་ཀྱི་ཡོན་ཏན་ནི། རྣམ་པར་སྨིན་པ་མ་ཡིན་པའི་ཟག་མེད་ཀྱི་ཡོན་ཏན་ཏེ། འབད་རྩོལ་གྱི་མཚན་མ་དང་བཅས་པའི་ཟག་མེད་ཀྱི་ཡོན་ཏན་ཡིན་པའི་ཕྱིར། གསུམ་པའི་མཚན་ཉིད། ཆོས་གཅིག་བདེན་པའི་མཚན་ཉིད་མེད་པར་རྟོགས་པ་ན་དེ་དང་རིགས་མཐུན་པའི་ཆོས་ཀུན་བདེན་པའི་མཚན་ཉིད་མེད་པར་རྟོགས་ནུས་ཀྱི་སེམས་དཔའི་རྣལ་འབྱོར་མཐར་ཐུག་བཞི་པའི་མཚན་ཉིད།

ཆོས་གཅིག་གཟུང་འཛིན་བདེན་པ་བ་མེད་པར་རྟོགས་པ་ན་དེ་དང་རིགས་མཐུན་པའི་ཆོས་ཀུན་གཟུང་འཛིན་བདེན་པ་བ་གཉིས་སུ་མེད་པར་རྟོགས་ནུས་ཀྱི་སེམས་དཔའི་རྣལ་འབྱོར་མཐར་ཐུག གསུམ་པ་ནི། བཞི་པོ་བསྡུ་ན། ཡོན་ཏན་མངོན་དུ་བྱེད་པའི་རྣལ་འབྱོར་དང༌། ཤེས་རབ་ཀྱི་ཤེས་བྱ་ཤེས་པའི་རྣལ་འབྱོར་གཉིས་སུ་འདུས་ཏེ། དང་པོའི་དབང་དུ་བྱས་ནས་དང་པོ་གཉིས། གཉིས་པའི་དབང་དུ་ ༼༥༠༡༽ བྱས་ནས་ཕྱི་མ་གཉིས་བཞག་པའི་ཕྱིར། དང་པོ་ཡིན་ཏེ། མངོན་དུ་བྱ་རྒྱུའི་ཡོན་ཏན་དེ་ལ། རྣམ་པར་སྨིན་པ་མ་ཡིན་པ་དང༌། རྣམ་པར་སྨིན་པའི་ཟག་མེད་ཀྱི་ཡོན་ཏན་གཉིས་ཡོད་ཅིང༌། དང་པོ་མངོན་དུ་བྱེད་པའི་ནུས་པ་དང་ལྡན་པའི་ཆ་ནས་དང་པོ། གཉིས་པ་མངོན་དུ་བྱེད་པའི་ནུས་པ་དང་ལྡན་པའི་ཆ་ནས་གཉིས་པ་བཞག་པའི་ཕྱིར། གཉིས་པ་ཡིན་ཏེ། ཤེས་རབ་ཀྱི་ཤེས་བྱ་ཤེས་པའི་ཚུལ་ལ། བདེན་པའི་མཚན་ཉིད་མེད་པར་ཤེས་པ་དང༌། གཟུང་འཛིན་བདེན་པ་བ་གཉིས་སུ་མེད་པར་ཤེས་པའི་ཚུལ་གཉིས་ཡོད་ཅིང༌། དང་པོའི་དབང་དུ་བྱས་ནས་གསུམ་པ། གཉིས་པའི་དབང་དུ་བྱས་ནས་བཞི་པ་བཞག་པའི་ཕྱིར། དེ་ཡང་དང་པོ་ནི། སྦྱིན་པ་ལ་སོགས་རེ་རེས་ཀྱང༌། །ཞེས་པས་བསྟན། དེའི་དཔེ་ནི། ཇི་ལྟར་སྐྱེས་བུ་ཟོ་ཆུན་རྒྱུ། །ཞེས་སོ། །གཉིས་པ་ནི། གང་ཚེ་ཆོས་དཀར་ཐམས་ཅད་ཀྱི། །ཞེས་སོ། །གསུམ་པ་ནི། སྦྱིན་པ་ལ་སོགས་སྦྱོར་བ་ ༼༥༠༢༽ ཡིས། །ཞེས་སོ། །བཞི་པ་ནི། རྨི་ལམ་དང་ནི་དེ་མཐོང་ཉིད། །ཅེས་སོགས་ཀྱིས་བསྟན། བཞི་པ་ལ། ལོ་ཆེན་ན་རེ། སྦྱོར་བ་བཞི་རིམ་པ་བཞིན། ས་བདུན་པ་ནས་བཅུ་པའི་བར་དུ་ཡོད། ཟེར། ས་བདུན་པའི་སྐད་ཅིག་མའི་སྦྱོར་བ་ཆོས་ཅན། རང་འབྲས་འབྲས་བུ་ཆོས་སྐུའི་དངོས་རྒྱུར་ཐལ། སྐད་ཅིག་མའི་སྦྱོར་བ་ཡིན་པའི་ཕྱིར། ཁྱབ་སྟེ། སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པ་རྣམ་པར་བསྒོམས་པའི་སྐད་ཅིག་མ་གཉིས་པ་ལ་ཆོས་ཀྱི་སྐུ་མངོན་པར་རྫོགས་པར་བྱང་ཆུབ་པར་ཡིན་ཏེ། ཞེས་གསུངས་པའི་ཕྱིར།

ཡང་དེ་ཆོས་ཅན། མཁྱེན་གསུམ་བསྒོམ་པར་བྱེད་པའི་སྦྱོར་བ་མཐར་ཐུག་ཏུ་ཐལ། སྐད་ཅིག་མའི་སྦྱོར་བ་ཡིན་པའི་ཕྱིར། ཁྱབ་སྟེ། དེ་མཐའ་དེ་ཡི་རྣམ་སྨིན་ནི། །ཞེས་པའི་འགྲེལ་པར། དེ་ནས་ཁྱད་པར་དུ་འགྲོར་མེད་པས་ཡང་དག་པར་སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པ་ནི། ཐམས་ཅད་མཁྱེན་ ༼༥༠༣༽ པ་ཉིད་གསུམ་གྱི་མཐར་ཐུག་པའི་གནས་སྐབས་ཡིན་ནོ། །ཞེས་སོ། །རང་ལུགས་ནི། བཞི་ཀ་རྒྱུན་མཐའ་ཁོ་ན་ན་ཡོད་དོ། །གཉིས་པ་ནི། རྒྱུན་མཐའི་ཡེ་ཤེས་ཆོས་ཅན། རྣམ་པར་སྨིན་པ་མ་ཡིན་པའི་སྐད་ཅིག་མའི་སྦྱོར་བ་ཡིན་ཏེ་རྣམ་པར་སྨིན་པ་མ་ཡིན་པའི་ཟག་མེད་ཀྱི་རྟོགས་རིགས་རྣམས་དུས་སྐད་ཅིག་མ་གཅིག་ལ་མངོན་དུ་བྱེད་ནུས་ཀྱི་སེམས་དཔའི་རྣལ་འབྱོར་མཐར་ཐུག་ཡིན་པའི་ཕྱིར། ལེགས་པར་བཤད་པ་ལུང་རིགས་ཀྱི་རྒྱ་མཚོ་ལས། སྐད་ཅིག་མའི་སྦྱོར་བ་བཤད་པའི་སྐབས་ཏེ་བདུན་པའོ།། །། ༼༥༠༤༽ གསུམ་པ་འབྲས་བུ་ཆོས་སྐུ་ལ། འབྲེལ་བཀོད་པའི་སྒོ་ནས་འཚམས་སྦྱར་བ་དང༌། མཚོན་བྱེད་ཀྱི་ཆོས་རྒྱས་པར་བཤད་པ་གཉིས། དང་པོ་ནི། སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པ། ཞེས་སྐབས་སུ། གཉིས་ཀྱི་དང་པོ་འབྲས་བུ་ཆོས་སྐུ་ལ། མཚན་ཉིད་དང༌། དབྱེ་བ་གཉིས། དང་པོ་ལ། ཁ་ཅིག སྦྱོར་བཞི་བསྒོམས་པའི་འབྲས་བུ་མཐར་ཐུག ཞེས་དང༌། དེ་གང་ཞིག ཟག་མེད་ཆོས་ཀྱི་ཡན་ལག་དུ་མ་དང་ལྡན་པ། ཟེར། དང་པོ་ལ། ལོངས་སྐུའི་དབུ་སྐྲ་བུང་བ་ལྟར་གནག་པ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ། སངས་རྒྱས་ལ་ལྡན་པའི་ཐུན་མོང་མ་ཡིན་པའི་ཡོན་ཏན་ཡིན་པའི་ཕྱིར། འདོད་ན། སངས་རྒྱས་སུ་ཐལ་ལོ། །གཉིས་པ་ལ་ཡང་དེ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། རྟགས་ཕྱི་མ་དེར་ཐལ། ཟག་མེད་ཀྱི་ཆ་ཤས་དུ་མ་དང་ལྡན་པའི་ཡོན་ཏན་ 

༼༥༠༥༽ ཡིན་པའི་ཕྱིར་ཏེ། ཟག་མེད་གང་ཞིག ཆ་ཤས་ཙམ་གྱི་དངོས་པོ་ཡིན་པའི་ཕྱིར། རང་ལུགས། སྦྱོར་བཞི་བསྒོམ་སྟོབས་ཀྱིས་ཐོབ་པའི་བླ་ན་མེད་པའི་བྱང་ཆུབ། དབྱེ་ན། སྐུ་བཞི། གཉིས་པ་ནི། རྗེ་བཙུན་བྱམས་པ་མགོན་པོ་ཆོས་ཅན། སྐད་ཅིག་མའི་སྦྱོར་བའི་འོག་ཏུ་འབྲས་བུ་ཆོས་སྐུ་བཤད་པ་ལ་རྒྱུ་མཚན་ཡོད་དེ། སྐད་ཅིག་མའི་སྦྱོར་བའི་མཇུག་ཐོག་དེ་མ་ཐག་འབྲས་བུ་ཆོས་སྐུ་འབྱུང་བའི་རྒྱུ་མཚན་གྱིས་དེ་ལྟར་དུ་བཤད་པའི་ཕྱིར། གཉིས་པ་ལ། བསྡུ་བ་སྤྱིར་བསྟན་པ་དང༌། དཀའ་གནས་བྱེ་བྲག་ཏུ་བཤད་པ་གཉིས། དང་པོ་ནི། ཆོས་སྐུ་མཚོན་བྱེད་ཀྱི་ཆོས་རྣམ་པ་བཞི་གསུངས་པ་དེ་ཡང་བསྡུ་ན། རང་དོན་ཆོས་སྐུ་དང༌། གཞན་དོན་གཟུགས་སྐུ་གཉིས་སུ་འདུས། དང་པོ་ལ། སྤངས་བ་དང་རྟོགས་པ་གཉིས་ལས། དང་པོའི་དབང་དུ་བྱས་ནས་ངོ་བོ་ཉིད་སྐུ། གཉིས་པའི་དབང་དུ་བྱས་ནས་རྟོགས་ཡེ་ཆོས་སྐུ་བཞག དང་པོ། ཐུབ་པའི་ངོ་བོ་ཉིད་སྐུ་ནི། །ཞེས་ ༼༥༠༦༽ སོགས་ཀྱི་བསྟན། གཉིས་པ་ལ། ཆོས་སྐུའི་རང་བཞིན། ཡོན་ཏན་གྱི་ཁྱད་པར། རྩོད་པ་སྤང་པ་དང་གསུམ། དང་པོ་ནི། བྱང་ཆུབ་ཕྱོགས་མཐུན་ཚད་མེད་དང༌། །ཞེས་སོགས་སོ། །གཉིས་པ་ལ། ཉོན་མོངས་པ་མེད་པ་དང༌། སྨོན་ནས་མཁྱེན་པའི་ཡོན་ཏན་གཉིས། དང་པོ་ནི། ཉན་ཐོས་ཉོན་མོངས་ཞེས་སོགས་སོ། །གཉིས་པ་ནི། སངས་རྒྱས་སྨོན་ནས་ཞེས་སོགས་སོ། །གསུམ་པ་ལ། ཆོས་སྐུ་ཁྱབ་པ་ལ་རྩོད་པ་སྤང་བ་དང༌། ཁྱབ་རྟག་གཉིས་ག་ལ་རྩོད་པ་སྤང་བ་གཉིས། དང་པོ་ལ། རྩོད་ལན་གཉིས་ལས། དང་པོ་ནི། རྟོགས་ཡེ་ཆོས་སྐུ་དེས་སེམས་ཅན་ཐམས་ཅད་ལ་སངས་རྒྱས་ཀྱི་སྐུ་སྣང་བའི་བདག་རྐྱེན་བྱེད་པར་ཐལ། དེ་སེམས་ཅན་གྱི་དོན་མཛད་པའི་བརྩེ་བ་སྙིང་རྗེ་ཆེན་པོ་དང་དུས་རྟག་ཏུ་ལྡན་པའི་ཕྱིར། ཞེ་ན། ལན་ལ་སྐལ་ལྡན་ལ་སྣང་བའི་རྒྱུ་མཚན་དང༌། སྐལ་མེད་ལ་མི་སྣང་བའི་དཔེ་གཉིས། དང་པོ་ནི། རྒྱུ་ནི་ཡོངས་སུ་ཞེས་སོགས་སོ། །གཉིས་པ་ནི། ལྷ་ཡི་རྒྱལ་ ༼༥༠༧༽ པོས་ཞེས་སོགས་སོ། །གཉིས་པ་ལ།

རྩོད་ལན་གཉིས། དང་པོ་ནི། ཆོས་སྐུ་ཆོས་ཅན། ཁྱབ་པ་ཞེས་བརྗོད་མི་རིགས་པར་ཐལ། ཤཱཀྱ་སེང་གེ་ལ་སོགས་པ་རྣལ་འབྱོར་པ་སོ་སོར་ངེས་པའི་རྒྱུད་ལ་ཡོད་པའི་ཕྱིར། རྟག་པ་ཞེས་བརྗོད་མི་རིགས་པར་ཐལ། སྐད་ཅིག་གིས་འཇིག་པའི་ཕྱིར། ཞེ་ན། ལན་ནི་དེ་ལྟར་མཛད་པ་ཞེས་སོགས་སོ། །གཉིས་པ་གཟུགས་སྐུ་ལ། གདུལ་བྱ་དག་པ་འབའ་ཞིག་ལ་སྣང་བའི་ཆ་དང་དག་མ་དག་སྣ་ཚོགས་ལ་སྣང་བའི་སྐུ་གཉིས་སུ་ཡོད་ཅིང༌། དང་པོའི་དབང་དུ་བྱས་ནས་ལོངས་སྐུ་དང༌། གཉིས་པའི་དབང་དུ་བྱས་ནས་སྤྲུལ་སྐུ་བཞག དང་པོ་ལ་ངོ་བོ་མདོར་བསྟན་པ་དང༌། ཡོན་ཏན་རྒྱས་པར་བཤད་པ་གཉིས། དང་པོ་ནི། མཚན་ནི་སུམ་ཅུ་ཞེས་སོགས་སོ། །གཉིས་པ་ལ། མཚན་དང་དཔེ་བྱད་ཀྱི་ཡོན་ཏན་གཉིས། དང་པོ་ལ། ངོ་བོ་དང༌། རྒྱུ་གཉིས། དང་པོ་ནི། ཕྱག་ཞབས་འཁོར་ལོའི་ཞེས་སོགས་སོ། །གཉིས་པ་ལ། བསྟན་བཤད་ ༼༥༠༨༽ གཉིས། དང་པོ་ནི། འདི་ལ་མཚན་ནི་ཞེས་སོགས་སོ། །གཉིས་པ་ནི། བླ་མ་སྐྱེལ་ལ་ཞེས་སོགས་སོ། །གཉིས་པ་ནི། ཐུབ་པའི་སེན་མོ་ཞེས་སོགས་སོ། །གཉིས་པ། སྤྲུལ་སྐུ་ནི། གང་གི་སྲིད་པ་ཞེས་སོགས་སོ། །སྐུ་དེ་དག་གི་མཛད་པ་འཕྲིན་ལས་ཐུན་མོང་དུ་འཆད་པ་ནི། དེ་བཞིན་འཁོར་བ་ཞེས་སོགས་ཀྱི་བསྟན། སྐུ་གསུམ་དུ་གྲངས་ངེས་པ་འཕགས་པ་གྲོལ་སྡེ་ལ་སོགས་པ་ལྟར་ན། འབྲས་བུ་ཆོས་སྐུ་ལ། རང་དོན་ཆོས་སྐུ། ལོངས་སྐུ། སྤྲུལ་སྐུ་གསུམ་ཡོད་ཅིང༌། ངོ་བོ་མདོར་བསྟན་པའི་ཚུལ་གྱིས་འཆད་པ་ནི། ཐུབ་པའི་ངོ་བོ་ཞེས་སོགས་སོ། །དེའི་ཡོན་ཏན་རྒྱས་པར་བཤད་པ་ནི། བྱང་ཆུབ་ཕྱོགས་ཞེས་སོགས་སོ། །གཉིས་པ་ངོ་བོ་མདོར་བསྟན་འཆད་པ་ནི། མཚན་ནི་སུམ་ཅུ་ཞེས་སོགས་སོ། །དེའི་ཡོན་ཏན་རྒྱས་པར་བཤད་པ་ནི། ཕྱག་ཞབས་འཁོར་ལོའི་ཞེས་སོགས་སོ། །གསུམ་པའི་ངོ་བོ་མདོར་བསྟན་འཆད་པ་ནི། གང་གི་སྲིད་པ་ཞེས་སོགས་སོ། །དེའི་ཡོན་ཏན་རྒྱས་པར་བཤད་པ་ནི། དེ་བཞིན་འཁོར་བ་ཞེས་སོགས་ ༼༥༠༩༽ ཀྱིས་བསྟན་པར་བཞེད་དེ། དེ་དག་གིས་གདུལ་བྱ་དབང་རྟུལ་རྗེས་སུ་བཟུང་བའི་ཕྱིར་དུ་མངོན་པར་རྟོགས་པ་བརྒྱད་ཀྱི་ལམ་རིམ་རྒྱས་པར་བཤད་པ་ཡིན་ལ།

དབང་འབྲིང་རྗེས་སུ་བཟུང་བའི་ཕྱིར་དུ་མངོན་པར་རྟོགས་པ་དྲུག་གི་ལམ་རིམ་ནི། མཚན་ཉིད་དེའི་སྦྱོར་བ་དང༌། །ཞེས་སོགས་སོ། །མངོན་པར་རྟོགས་པ་གསུམ་གྱི་ལམ་རིམ་ནི། ཡུལ་གྱི་རྣམ་པ་ཞེས་སོགས་ཀྱིས་བསྟན། བཤད་པ་མཐར་ཕྱིན་པའི་བྱ་བ་ནི། ལ་ལ་ལས་དོན་ཞེས་སོགས་ཀྱིས་བསྟན། གཉིས་པ་ལ། འཕགས་པ་ཀླུ་སྒྲུབ་ཀྱིས། མཆོད་རྟེན་བརྒྱད་ཀྱི་བསྟོད་པར། དང་པོར་བྱང་ཆུབ་མཆོག་ཏུ་ཐུགས་བསྐྱེད་དེ། །བསྐལ་པ་གྲངས་མེད་གསུམ་དུ་ཚོགས་བསགས་ཤིང༌། །བར་དུ་གཅོད་པའི་བདུད་བཞི་འཇོམས་མཛད་པའི། །བཅོམ་ལྡན་སེང་གེ་དེ་ལ་ཕྱག་འཚལ་ལོ། །ཞེས་པ་ལྟར། དང་པོར་བྱང་ཆུབ་ཏུ་སེམས་བསྐྱེད་པའི་ཚུལ། བར་དུ་ཚོགས་གཉིས་བསགས་པའི་ཚུལ། མཐར་སངས་རྒྱས་པའི་ཚུལ། འབྲས་བུ་སངས་རྒྱས་ཀྱི་རྣམ་པར་བཞག་ ༼༥༡༠༽ པ། མཛད་པ་འཕྲིན་ལས་ཀྱི་རྣམ་པར་བཞག་པའོ། །དང་པོ་ལ། ཐེག་དམན་གྱི་ལུགས་དང༌། ཐེག་ཆེན་གྱི་ལུགས་གཉིས། དང་པོ་ནི། སྟོན་པ་འདི་སྔོན་རྒྱལ་པོ་གསལ་གྲགས་ཞེས་བྱ་བར་གྱུར་པའི་ཚེ། འཇིགས་པས་ཉེན་པའི་མི་འགའ་ཞིག་ལ་མི་འཇིགས་པ་སྐྱབས་ཀྱི་སྦྱིན་པ་བྱིན་ཏེ། སྦྱིན་པ་འདི་ཡི་ཤཱཀྱའི་རིགས་སྐྱེས་ནས། །ཡོན་ཏན་རིགས་རུས་མཉམ་པའི་སངས་རྒྱས་འགྱུར། །ཚངས་པའི་བར་གྱི་ཉམས་ཐག་འཆིང་བ་རྣམས། །ཞི་བ་རྒྱ་ཆེན་འཇིགས་མེད་ཐོབ་པར་ཤོག །ཅེས་སྨོན་ལམ་བཏབ་ཏེ་སེམས་བསྐྱེད། གཉིས་པ་ལ། སྙིང་རྗེ་པད་དཀར་ལས། སྟོན་པ་འདི་སྔོན་རྒྱལ་པོ་རྩིབས་ཀྱི་མུ་ཁྱུད་ཀྱི་འདུན་ན་འདོན་བྲམ་ཟེ་རྒྱ་མཚོ་རྔུལ་དུ་གྱུར་པའི་ཚེ། དེ་བཞིན་གཤེགས་པ་རིན་ཆེན་སྙིང་པོའི་དྲུང་དུ་སྨོན་ལམ་རྣམ་པ་ལྔ་བཏབ་སྟེ་སེམས་བསྐྱེད་པའང་བཤད། བསྐལ་བཟང་དུ། ང་ནི་སྔོན་ཚེ་དམན་པར་གྱུར་པའི་ཚེ། །དེ་བཞིན་གཤེགས་པ་ཤཱཀྱ་ཐུབ་དེ་ལ། །འཇམ་གང་ཞིག་ ༼༥༡༡༽ ནི་དབུལ་བ་བྱས་ནས་ཀྱང༌། །དང་པོར་བྱང་ཆུབ་མཆོག་ཏུ་སེམས་བསྐྱེད་དོ། །ཞེས་བཤད། དྲིན་ལན་བསབ་པ་ལྟར་ན། སྟོན་པ་འདི་ལྕགས་སྲེག་གི་ས་གཞི་ལ་དམྱལ་བའི་ཤིང་རྟ་འདྲེན་པའི་གྱད་དུ་འཁྲུངས་པའི་ཚེ།

གྲོགས་ལ་སྙིང་རྗེ་སྐྱེས་ནས་བྱང་ཆུབ་མཆོག་ཏུ་སེམས་བསྐྱེད་པར་བཤད། མདོ་ཁ་ཅིག་ཏུ། རྫ་མཁན་གྱི་ཁྱེའུ་སྣང་བྱེད་དུ་གྱུར་པའི་ཚེ། དེ་བཞིན་གཤེགས་པ་ཤཱཀྱ་ཐུབ་པ་ཆེན་པོ་ལ། རྫའི་བུམ་པ་ཅིག མགྲོན་བུ་ལྔ། མཆིལ་ལྷྭམ་ཟུང་ཅིག གདུགས་གཅིག་རྣམས་ཕུལ་ནས། དེ་བཞིན་གཤེགས་པ་ཁྱེད་སྐུ་ཅི་འདྲ་དང༌། །འཁོར་དང་སྐུ་ཚེའི་ཚད་དང་ཞིང་ཁམས་དང༌། །ཞེས་སོགས་སྨོན་ལམ་བཏབ་སྟེ་སེམས་བསྐྱེད་པར་བཤད། གཉིས་པ་ལ། གང་བསག་པར་བྱ་བའི་ཚོགས་ཀྱི་ངོ་བོ། ཅི་ཙམ་དུ་བསགས་པའི་དུས། ཇི་ལྟར་བསགས་པའི་ཚུལ་ལོ། །དང་པོ་ལ། བསོད་ནམས་དང་ཡེ་ཤེས་ཀྱི་ཚོགས་གཉིས། དང་པོ་ནི། གཟུགས་ ༼༥༡༢༽ སྐུའི་རྒྱུར་གྱུར་པའི་སྦྱིན་སོགས་ཀྱི་དགེ་རྩ་ཡིན་ཅིང༌། གཉིས་པ་ནི། ཆོས་སྐུའི་རྒྱུར་གྱུར་པའི་སྟོང་ཉིད་རྟོགས་པའི་ཡེ་ཤེས་ཡིན་ཏེ། རིན་ཆེན་ཕྲེང་བར། སངས་རྒྱས་རྣམས་ཀྱི་གཟུགས་སྐུ་འདིར། །བསོད་ནམས་ཚོགས་ལས་བྱུང་བ་སྟེ། །ཆོས་ཀྱི་སྐུ་ནི་མདོར་བསྡུ་ན། །རྒྱལ་པོ་ཡེ་ཤེས་ཚོགས་ལས་བྱུང༌། །ཞེས་གསུངས་པའི་ཕྱིར་རོ། །དེ་ཡང་སྦྱིན་སོགས་དང་པོ་གསུམ་བསོད་ནམས་ཀྱི་ཚོགས། བསམ་གཏན་དང་ཤེས་རབ་ནི་ཡེ་ཤེས་ཀྱི་ཚོགས། བརྩོན་འགྲུས་དེ་གཉིས་ཀ་མཐར་ཕྱིན་པའི་གྲོགས་ཡིན་ཏེ། འཇུག་པར། སྦྱིན་སོགས་ཆོས་གསུམ་འདི་དག་ཕལ་མོ་ཆེར། །བདེ་བར་གཤེགས་པས་ཁྱིམ་པ་རྣམས་ལ་བསྔགས། །བསོད་ནམས་ཞེས་བྱའི་ཚོགས་ཀྱང་དེ་དག་ཉིད། །སངས་རྒྱས་གཟུགས་ཀྱི་བདག་ཉིད་སྐུའི་རྒྱུ། །ཞེས་པའི་ཤུགས་ལ། བསམ་གཏན་ཆོས་གཉིས་འདི་དག་ཕལ་མོ་ཆེ། །བདེ་བར་གཤེགས་པས་རབ་བྱུང་རྣམས་ལ་བསྔགས། །ཡེ་ཤེས་ཞེས་བྱའི་ཚོགས་ཀྱང་དེ་དག་ཉིད། །སངས་རྒྱས་ ༼༥༡༣༽ ཆོས་ཀྱི་བདག་ཉིད་སྐུ་ཡི་རྒྱུ། །ཞེས་པ་ཐོབ་པའི་ཕྱིར་རོ། །དེ་གཉིས་འགལ་བ་མ་ཡིན་ཏེ། རྒྱན་ལས། སྦྱིན་དང་ཚུལ་ཁྲིམས་བསོད་ནམས་ཀྱི། །ཚོགས་ཡིན་ཤེས་རབ་ཡེ་ཤེས་ཀྱི། །གསུམ་པོ་གཞན་ནི་གཉིས་ཀའི་སྟེ། །ལྔ་ཆར་ཡང་ནི་ཡེ་ཤེས་ཚོགས། །ཞེས་གསུངས་པའི་ཕྱིར།

གཉིས་པ་ལ། ཐེག་དམན་དང༌། ཐེག་ཆེན་གྱི་ལུགས་གཉིས། དང་པོ་ནི། བསྐལ་པ་གྲངས་མེད་གསུམ་དུ་ཚོགས་གཉིས་བསག་པར་བཞེད་དེ། གྲངས་མེད་དང་པོ་ལ། སངས་རྒྱས་བདུན་ཁྲི་ལྔ་སྟོང༌། གཉིས་པ་ལ་བདུན་ཁྲི་དྲུག་སྟོང༌། གསུམ་པ་ལ་བདུན་ཁྲི་བདུན་སྟོང་ལ་བསྙེན་བཀུར་བྱས་པའི་སྒོ་ནས་ཚོགས་གཉིས་བསགས་པར་བཤད་པའི་ཕྱིར། འདུལ་བ་ལུང་ལས། སངས་རྒྱས་ཤཱཀྱ་ཐུབ་པ་ནས། །འདྲེན་པ་ཡུལ་འཁོར་སྐྱོང་གི་བར། །བདུན་ཁྲི་ལྔ་སྟོང་ཚང་བ་ཡི། །སངས་རྒྱས་རྣམས་ནི་དེས་མཆོད་དོ། །སངས་རྒྱས་ལེགས་མཛད་ནས་བཟུང་སྟེ། །དབང་པོ་རྒྱལ་མཚན་ཐུབ་པའི་བར། ། ༼༥༡༤༽ བདུན་ཁྲི་དྲུག་སྟོང་ཚང་བ་ཡི། །སངས་རྒྱས་རྣམས་ནི་དེས་མཆོད་དོ། །སངས་རྒྱས་མར་མེ་མཛད་ནས་ནི། །སངས་རྒྱས་འོད་སྲུངས་བར་དག་ཏུ། །བདུན་ཁྲི་བདུན་སྟོང་ཚང་བ་ཡི། །སངས་རྒྱས་རྣམས་ནི་དེས་མཆོད་དོ། །ཞེས་སོ། །གཉིས་པ་ལ། བཤད་ཚུལ་སྤྱིར་བསྟན་པ། དེ་དག་གི་དགོངས་པ་དཔྱད་པ་གཉིས། དང་པོ་ནི། མདོ་བསྟན་བཅོས་ཕལ་ཆེ་བ་ལས། གྲངས་མེད་གསུམ་དུ་ཚོགས་བསོག་པར་བཤད་དེ། ཚོགས་ལམ་ནས་ས་དང་པོའི་བར་གྲངས་མེད་གཅིག གཉིས་པ་ནས་བདུན་པའི་བར་གྲངས་མེད་གཅིག དག་པ་ས་གསུམ་ལ་གྲངས་མེད་གཅིག ཚོགས་བསོག་པར་བཤད་པའི་ཕྱིར་ཏེ། རྒྱན་ལས། ས་ནི་དང་པོ་ཡིན་པར་འདོད། །འདི་དེ་བསྐལ་པ་དཔག་མེད་ཀྱིས། །ཞེས་དང༌། གྲངས་མེད་གཉིས་ནི་རྫོགས་པ་ཡིས། །སྒོམ་པ་ཡི་ནི་མཐར་ཕྱིན་ཏེ། །ཞེས་དང༌། ཐེག་བསྡུས་ལས། བྱང་ཆུབ་སེམས་དཔའི་གྲངས་མེད་གསུམ། །ཀུན་ཏུ་བརྩོན་པར་མཛད་པ་ཡིན། །ཞེས་སོགས་ ༼༥༡༥༽ མདོ་བསྟན་བཅོས་ཀྱི་ལུང་མཐའ་ཡས་པ་ཡོད་དོ། །རྒྱ་ཆེར་རོལ་པ་ལས། གྲངས་མེད་བདུན་དུ་ཚོགས་བསོག་པར་བཤད་དེ་བསྐལ་པ་གྲངས་མེད་པ་བདུན་དུ་དག་པའི་དགེ་བའི་རྩ་བ་ཐམས་ཅད་ཡང་དག་པར་བསྒྲུབས་པ། ཞེས་གསུངས་པའི་ཕྱིར། བསྐལ་པ་གྲངས་མེད་པ་བཅུར་བཤད་པ་ཡང་ཡོད་དེ། དུ་བ་ལྷ་ཡི་སྡེ་པ་ཐ་དད་ཀློག་པ་ལས་དེ་ལྟར་དུ་བཤད་པའི་ཕྱིར།

མདོ་ཁ་ཅིག་ལས། གྲངས་མེད་བཅུ་གསུམ་དུ་བཤད་པ་ཡོད། འགྲེལ་ཆེན་ལས། གྲངས་མེད་སུམ་ཅུ་རྩ་གསུམ་དུ་བཤད་དེ། ཚོར་སྦྱོར་ལ་གྲངས་མེད་གསུམ། ས་བཅུ་རེ་རེ་ལ་ཡང་གྲངས་མེད་གསུམ་གསུམ་དུ་ཚོགས་གཉིས་བསོག་དགོས་པའི་ཕྱིར། དེས་ན་མདོ་ལས། གྲངས་མེད་གསུམ་དུ་བཤད་པ་ནི། གསུམ་ཚན་དུ་ཆོས་མཚུངས་པ་ཙམ་ལ་དགོངས་པ་ཡིན་ཞེས་བཞེད། གཉིས་པ་ལ་ཁ་ཅིག མཐའ་ཅིག་ཏུ་བརྒྱད་སྟོང་འགྲེལ་ཆེན་གྱི་དེ་ཉིད་འཐད་ཟེར། ཁ་ཅིག གྲངས་མེད་གསུམ་དུ་བཤད་པ་ལྟར་འཐད་ ༼༥༡༦༽ ཟེར། རང་ལུགས། ཚོགས་བསགས་ཚུལ་དེ་དག་ཀྱང་གང་ཟག་སོ་སོའི་དབང་པོའི་རིམ་ལ་དགོངས་ཏེ། ཕ་རོལ་ཏུ་ཕྱིན་པའི་ཐེག་པ་གཞིར་བཞག་ལ། དབང་པོ་རྣོ་ཞིང༌། བརྩོན་འགྲུས་དྲག་པོས་གྲངས་མེད་གསུམ་ལ་ལམ་མཐའ་དག་བགྲོད་ནུས། འབྲིང་པོས་བདུན་དང་བཅུ་ལ་སོགས་པ་ལ་བགྲོད་ནུས། ཤིན་ཏུ་དབང་རྟུལ་གྱིས་སུམ་ཅུ་རྩ་གསུམ་འགོར་སྲིད་པ་ལ་དགོངས་པའི་ཕྱིར་ཏེ། ཚིགས་གསལ་དུ། དེ་ལྟར་ན་མཐོང་བའི་ལམ་ལ་དུས་ཇི་སྲིད་ཅིག་ཐོགས་ཞེ་ན། ཞེས་པ་ནས། དེ་བཞིན་དུ་ཅིའི་དུས་བསྐལ་པ་གྲངས་མེད་པ་ཞེས་སོགས་དང༌། དེ་དང་མཐུན་པར། དབུ་མ་པ་ཆོས་ཀྱི་བཤེས་གཉེན་གྱིས་ཀྱང་བཤད། གསུམ་པ་ལ། ཐེག་དམན་དང༌། ཐེག་ཆེན་གྱི་ལུགས་གཉིས། དང་པོ་ནི། སྟོན་པ་འདི་ལ་མཚོན་ན། ཕྱིན་དྲུག་རྫོགས་པའི་སྒོ་ནས་ཚོགས་གཉིས་བསགས་པར་བཞེད་དེ། རྒྱལ་པོ་ཐམས་ཅད་སྒྲོལ་དུ་གྱུར་པའི་ཚེ། ཕྱི་ནང་གི་དངོས་པོ་ཐམས་ཅད་མ་ཆགས་ ༼༥༡༧༽ པར་བཏང་བས་སྦྱིན་པའི་ཕར་ཕྱིན་རྫོགས། དྲང་སྲོང་བཟོད་པ་ཅན་དུ་གྱུར་པའི་ཚེ། ཡན་ལག་སོགས་བཅད་ཀྱང་གནོད་འཚེའི་སེམས་མ་སྐྱེས་པས་ཚུལ་ཁྲིམས་དང་བཟོད་པའི་ཕར་ཕྱིན་རྫོགས། སངས་རྒྱས་སྐར་རྒྱལ་ཟད་པར་མེའི་ཏིང་ངེ་འཛིན་ལ་མཉམ་པར་བཞག་པ་ལ་བསྟོད་པ་བརྗོད་ཅིང་སྐོར་བ་བྱས་པས་བརྩོན་འགྲུས་ཀྱིས་ཕར་ཕྱིན་རྫོགས་ཅིང་བསྐལ་པ་དགུའི་ཚོགས་འདུམ་པར་བཤད། བྱང་ཆུབ་ཀྱི་ཤིང་དྲུང་དུ་བྱམས་པའི་ཏིང་ངེ་འཛིན་ལ་མཉམ་པར་བཞག་པས་བསམ་གཏན་དང་ཤེས་རབ་ཀྱི་ཕར་ཕྱིན་རྫོགས་ཏེ།

དེ་མ་ཐག་ཏུ་བྱང་ཆུབ་མངོན་དུ་བྱས་པར་བཞེད་པའི་ཕྱིར་ཏེ། མཛོད་ལས། ཀུན་ལ་ཐམས་ཅད་སྙིང་རྗེ་ཡིས། །སྦྱིན་པར་བྱས་པས་སྦྱིན་པ་རྫོགས། །ཆགས་བཅས་ཡན་ལག་བཅས་ཀྱང་ནི། །མི་འཁྲུགས་བཟོད་དང་ཚུལ་ཁྲིམས་ཀྱི། །སྐར་རྒྱལ་བསྟོད་པས་བརྩོན་འགྲུས་ཀྱི། །དེ་མ་ཐག་ལ་ཏིང་འཛིན་བློའི། །ཞེས་སོ། །གཉིས་པ་ནི། སྟོན་པ་འདི་ལ་མཚོན་ན། བྱང་ ༼༥༡༨༽ ཆུབ་སེམས་དཔའི་སྡེ་སྣོད་ལས། སྟོན་པ་འདི་སྔོན་གཞོན་ནུ་བརྩོན་འགྲུས་སྤྱོད་ཅེས་བྱ་བར་གྱུར་པའི་ཚེ། དེ་བཞིན་གཤེགས་པ་ཕུང་པོ་ཆེན་པོ་འཇིག་རྟེན་དུ་བྱོན་པ་ལ་བསྙེན་བཀུར་ཞིང་དགེ་བའི་རྩ་བ་བསྐྲུན་པ་ནས་བརྩམ་སྟེ། བསྐལ་པ་གྲངས་མེད་གཅིག་ཏུ་ཚོགས་བསགས་པས་ས་དང་པོ་ཐོབ་པར་བཤད། དེའི་རྗེས་སུ་ཚོང་དཔོན་ཤེས་རབ་བཟང་པོར་གྱུར་པའི་ཚེ། དེ་བཞིན་གཤེགས་པ་དཀོན་མཆོག་ཡན་ལག་འཇིག་རྟེན་དུ་བྱོན་པ་ལ་བསྙེན་བཀུར་ཞིང་དགེ་བའི་རྩ་བ་བསྐྲུན་པ་ནས་བརྩམས་ཏེ། བསྐལ་པ་གྲངས་མེད་ཅིག་ཏུ་ཚོགས་བསགས་པས་ས་བདུན་པའི་བར་དུ་ཐོབ་པར་བཤད། དེའི་རྗེས་སུ་བྲམ་ཟེའི་ཁྱེའུ་ཆོས་ཀྱི་སྤྲིན་ཞེས་བྱ་བར་གྱུར་པའི་ཚེ། སངས་རྒྱས་མར་མེ་མཛད་འཇིག་རྟེན་དུ་བྱོན་པ་ལ་བསྙེན་བཀུར་ཞིང་དགེ་བའི་རྩ་བ་བསྐྲུན་པ་ནས་བརྩམས་ཏེ། བསྐལ་པ་གྲངས་མེད་གཅིག་ཏུ་ཚོགས་བསགས་པས་ས་བརྒྱད་པ་ལ་སོགས་པའི་རྟོགས་པ་ཐོབ་པར་བཤད་དེ། ལུང་ལས། གང་ཚེ་མར་ ༼༥༡༩༽ མེ་མཛད་ཀྱིས་ང༌། །ལུང་བསྟན་གྱུར་པ་དེ་ཡི་ཚེ། །ས་བརྒྱད་པ་ནི་ཐོབ་གྱུར་ཏེ། །དབང་བཅུ་དག་ཀྱང་ཐོབ་པར་གྱུར། །ཞེས་སོ། །གསུམ་པ་ལ། དང་པོར་བྱང་ཆུབ་བརྙེས་པའི་ཚུལ་དང༌། སྤྲུལ་སྐུ་འཇིག་རྟེན་དུ་བྱོན་ཚུལ་ལོ། །དང་པོ་ནི། བསྐལ་པ་གྲངས་མེད་པ་གསུམ་ལ་སོགས་པར་བསླབ་པ་གསུམ། ཕར་ཕྱིན་དྲུག བྱང་ཕྱོགས་སོ་བདུན་ལ་སོགས་པ་ཚོགས་གཉིས་རྒྱ་ཆེན་པོ་བསགས་ཏེ། ས་བཅུ་རིམ་གྱིས་བགྲོད་ནས་འོག་མིན་སྟུག་པོ་བཀོད་པར་ཆོས་སྐུ་མངོན་དུ་བྱས་ཏེ།

ལོངས་སྤྱོད་རྫོགས་པའི་སྐུར་སངས་རྒྱས་དེའི་སྐད་ཅིག་གཉིས་པ་ལ་གླིང་བཞི་བྱེ་བ་ཕྲག་བརྒྱར་སྤྲུལ་ནས་སེམས་ཅན་གྱི་དོན་མཛད་པ་ཡིན་ཏེ། ལང་གཤེགས་ལས། གཙང་མའི་གནས་རྣམས་སྤངས་པ་ཡི། །འོག་མིན་གནས་མཆོག་ཉམས་དགའ་བར། །ཡང་དག་སངས་རྒྱས་དེར་སངས་རྒྱས། །སྤྲུལ་པ་པོ་གཅིག་འདིར་སངས་རྒྱ། །ཞེས་དང༌། སྟུག་པོ་བཀོད་པའི་མདོ་ལས། སངས་རྒྱས་ཐམས་ ༼༥༢༠༽ ཅད་འོག་མིན་དུ། །སངས་རྒྱས་མ་གྱུར་འདོད་ཁམས་སུ། །སངས་རྒྱས་མཛད་པ་མི་མཛད་དོ། །ཞེས་དང༌། རབ་དབྱེ་ལས། ཚོགས་གཉིས་རྫོགས་པའི་སངས་རྒྱས་ནི། །སྟུག་པོ་བཀོད་པར་སངས་རྒྱས་པའི། །ལོངས་སྤྱོད་རྫོགས་པའི་སྐུ་ཉིད་ཡིན། །དེ་ཡི་སྤྲུལ་པའི་སྐུ་ཉིད་ནི། །ཟས་གཙང་སྲས་སུ་འཁྲུངས་པ་ཡི། །ཤཱཀྱ་སེང་གེ་འདི་ཡིན་ནོ། །ཞེས་སོ། །གཉིས་པ་ལ། སྤྱིར་བསྟན་པ་དང༌། བྱེ་བྲག་སྟོན་པ་འདི་བྱོན་ཚུལ་ལོ། །དང་པོ་ལ་གྲངས་དུ་ཞིག་འབྱོན་པ། དུས་ནམ་གྱི་ཚེ་འབྱོན་པ། དེ་དག་གི་ཁྱད་ཆོས་སོ། །དང་པོ་ནི། བསྐལ་པ་བཟང་པོ་འདི་ལ་མཚོན་ན། སྙིང་རྗེ་པད་དཀར་ལས། སངས་རྒྱས་སྟོང་དང་ལྔ་འབྱུང་བར་བཤད། གསང་བ་བསམ་གྱིས་མི་ཁྱབ་པའི་མདོ་ལས། སངས་རྒྱས་སྟོང་དང་སེམས་དཔའ་གཉིས་སྟེ་སྟོང་རྩ་གཉིས་འབྱུང་བར་བཤད། གཉིས་པ་ནི། བསྐལ་པ་ཆེན་པོ་འདི་ལ། དད་པར་འཆགས་པའི་བར་བསྐལ་ཉི་ཤུ། དེའི་རྗེས་སུ་གནས་པའི་བར་བསྐལ་ 

༼༥༢༡༽ ཉི་ཤུ། དེའི་རྗེས་སུ་སྟོང་པའི་བར་བསྐལ་ཉི་ཤུ་དང་བརྒྱད་ཅུ་ཡོད་པའི་ནང་ནས་གནས་བསྐལ་ལ་འབྱོན། དེ་ལ་ཡང༌། ཡར་འཕེལ་དང༌། མར་འགྲིབ་གཉིས་ཡོད་པའི་ནང་ནས་མར་འགྲིབ་དུས་སུ་འབྱོན་པ་ཡིན་ཏེ། དང་པོ། ཚེ་ལོ་བཞི་ཁྲི་པའི་དུས་སུ་འཁོར་བ་འཇིག་གསུམ་ཁྲི་པ་ལ་གསེར་ཐུབ། ཉི་ཁྲི་པ་ལ་འོད་སྲུངས། བརྒྱ་པ་ལ། སྟོན་པ་ཤཱཀྱ་ཐུབ་པ། བྱོན་པར་བཤད། ཚེ་ལོ་བརྒྱ་པ་མན་ཆད་ནས། བཅུ་པའི་བར་ལ་སངས་རྒྱས་མི་འབྱོན་ཏེ། སྙིགས་མ་ལྔ་ཤས་ཆེ་བས་སངས་རྒྱས་ཀྱི་དངོས་ཀྱི་དོན་བྱ་ཡུལ་དུ་མི་རུང་བའི་ཕྱིར། ཚེ་ལོ་བཅུ་ཡན་ནས་བརྒྱད་ཁྲིའི་བར་འཕེལ་ཏེ། འགྲིབ་པའི་མགོ་རྩོམ་པའི་ཚེ། འཕགས་པ་བྱམས་པ་ལ་སོགས་འབྱོན་པར་བཤད། གསུམ་པ་ནི། བསྐལ་བཟང་ལས། སངས་རྒྱས་རེ་རེ་ཡང་ཁྱད་ཆོས་བཅུ་གསུམ་བཅུ་གསུམ་དང་ལྡན་པར་བཤད། དེ་དག་གི་སྡོམས་ནི། ཡུལ་རིགས་འོད་དང་ཡབ་ཡུམ་སྲས། །རིམ་གྲོ་ཤེས་རབ་རྫུ་འཕྲུལ་ ༼༥༢༢༽ འཁོར། །སྐུ་ཚེ་སྐུ་གདུང་དམ་ཆོས་གནས། །བཅུ་གསུམ་དག་གིས་ཤེས་པར་བྱ། །ཞེས་སོ། །དེ་ཡང་སྟོན་པ་འདི་ལ་མཚོན་ན། སྐུ་འཁྲུངས་པའི་ཡུལ་ནི་གྲོང་ཁྱེར་སེར་སྐྱ། རིགས་རྒྱལ་རིགས། གདུང་ཤཱཀྱ། འོད་འདོམ་གང༌། ཡབ་ཟས་གཙང༌། ཡུམ་སྒྱུ་མ་ལྷ་མཛེས། སྲས་སྒྲ་གཅན་འཛིན། རིམ་གྲོ་པ་ཀུན་དགའོ། །ཤེས་རབ་ཅན་གྱི་མཆོག་ཀུན་ཏུ་ཉེ་རྒྱལ། རྫུ་འཕྲུལ་ཅན་གྱི་མཆོག་ཀུན་ཏུ་རྒྱུ་དཔང་ནས་སྐྱེས། འཁོར་འདུས་པ་དང་པོ་ལ་སྟོང་ཉིས་བརྒྱ་ལྔ་བཅུ། སྐུ་ཚེའི་ཚད་ཚེ་ལོ་བརྒྱ། སྐུ་གདུང་ཆ་བརྒྱད་ཀྱི་སྒོ་ནས་སེམས་ཅན་གྱི་དོན་མཛད། དམ་པའི་ཆོས་ཀྱི་གནས་ཚད། མདོ་དེའི་དངོས་བསྟན་ལ་སྟོང་དུ་བཤད་ཀྱང༌། དོན་གནས་ཚད་ལ་ལྔ་སྟོང་དུ་གནས། འདིར་འཁོར་འདུས་པ་དང་པོ་ལ། འཁོར་ཉིས་བརྒྱ་ལྔ་བཅུ་འཆད་པ་མི་འཐད་དེ། མདོ་གཞན་ནས་འཁོར་ལྔ་སྟོང་དུ་བཤད་པའི་ཕྱིར་ཞེ་ན། སྐྱོན་མེད་དེ། ལྔ་སྟོང་དུ་བཤད་པ་གང་ཟག་གི་དབང་དུ་བྱས་ལ། ༼༥༢༣༽ འདིར་བཤད་པ་ནི།

དགེ་སློང་བཞི་ཚོགས་ལ་དགེ་འདུན་དུ་བྱས་པའི་དགེ་འདུན་གྱི་གྲངས་ཀྱི་དབང་དུ་བྱས་པའི་ཕྱིར། གཉིས་པ་ནི། སྟོན་པ་འདིས་འཛམ་བུའི་གླིང་དུ་མཛད་པ་བཅུ་གཉིས་ཀྱི་ཚུལ་སྟོན་པའི་སྒོ་ནས་འབྱོན་པ་ཡིན་ཏེ། རྒྱུད་བླར། ཐུགས་རྗེ་ཆེན་པོས་འཇིག་རྟེན་མཁྱེན། །འཇིག་རྟེན་ཀུན་ལ་གཟིགས་ནས་ནི། །ཆོས་ཀྱི་སྐུ་ལས་མ་གཡོས་པར། །སྤྲུལ་པའི་རང་བཞིན་སྣ་ཚོགས་ཀྱིས། །སྐྱེ་བ་མངོན་པར་སྐྱེ་བ་དང༌། །དགའ་ལྡན་ནས་ནི་འཕོ་བ་དང༌། །ལྷུམས་སུ་འཇུག་དང་བལྟམས་པ་དང༌། །བཟོ་ཡི་གནས་ལ་མཁས་པ་དང༌། །བཙུན་མོའི་འཁོར་དགྱེས་རོལ་པ་དང༌། །ངེས་འབྱུང་དཀའ་བ་སྤྱོད་པ་དང༌། །བྱང་ཆུབ་སྙིང་པོར་གཤེགས་པ་དང༌། །བདུད་སྡེ་འཇོམས་དང་རྫོགས་པར་ནི། །བྱང་ཆུབ་ཆོས་ཀྱི་འཁོར་ལོ་དང༌། །མྱ་ངན་འདས་པར་གཤེགས་མཛད་རྣམས། །ཡོངས་སུ་མ་དག་ཞིང་རྣམས་སུ། །སྲིད་པ་ཇི་སྲིད་གནས་པར་སྟོན། །ཞེས་གསུངས་པའི་ཕྱིར་རོ། །གསུམ་པ་ལ། སྐུའི་བསྡུ་ ༼༥༢༤༽ བ། སོ་སོའི་རང་བཞིན། གྲངས་ངེས་ཀྱི་རྣམ་བཞག་དང་གསུམ། དང་པོ་ནི། རང་དོན་ཆོས་སྐུ་དང༌། གཞན་དོན་གཟུགས་སྐུ་གཉིས་སུ་ཡང་འདུས། ཆོས་ཉིད་ཀྱི་སྐུ་དང༌། ཆོས་ཅན་གྱི་སྐུ་གཉིས་སུ་ཡང་འདུས་ཏེ། རྒྱུད་བླར། རང་དོན་གཞན་དོན་དོན་དམ་སྐུ་དང་ནི། །དེ་ལ་བརྟེན་པ་ཀུན་རྫོབ་སྐུ་ཉིད་དེ། །ཞེས་དང༌། བདག་ཉིད་ཀྱི་ནི་འབྱོར་པའི་གནས། །དམ་པའི་དོན་གྱི་སྐུ་ཡིན་ཏེ། །དྲང་སྲོང་རྣམས་ཀྱི་བརྡ་ཡི་སྐུ། །ཕ་རོལ་ཕུན་སུམ་ཚོགས་པའི་གནས། །ཞེས་དང༌། རིགས་པ་དྲུག་ཅུ་པ་ལས། དགེ་བ་འདི་ཡིས་སྐྱེ་བོ་ཀུན། །བསོད་ནམས་ཡེ་ཤེས་ཚོགས་བསགས་ཤིང༌། །བསོད་ནམས་ཡེ་ཤེས་ལས་བྱུང་བའི། །དམ་པ་གཉིས་ནི་ཐོབ་པར་ཤོག །ཅེས་སོ། །གཉིས་པ་ལ། བཞི་ལས། དང་པོ་ངོ་བོ་ཉིད་སྐུ་ནི། །ཐུབ་པའི་ངོ་བོ་ཉིད་སྐུ་ནི། །ཞེས་སྐབས་སུ། གཉིས་ཀྱི་དང་པོ། ངོ་བོ་ཉིད་སྐུ་ལ་དགག་བཞག་གཉིས། དང་པོ་ལ། ཁ་ཅིག་དྲི་མ་མ་ལུས་པ་དང་བྲལ་བའི་སེམས་རིག་གསལ་ངོ་བོ་ཉིད་སྐུ་ཡིན་ཏེ།

ཆོས་མཆོག་གིས། ༼༥༢༥༽ ངེས་པར་ལེགས་པའི་རང་བཞིན་དུ་གྱུར་པའི་སེམས་ནི་འགོག་པའོ། །ཞེས་གསུངས་པའི་ཕྱིར། ཟེར། དྲི་བྲལ་གྱི་སེམས་ཆོས་ཅན། རང་བཞིན་གྱི་རྟག་པར་ཐལ། ངོ་བོ་ཉིད་སྐུ་ཡིན་པའི་ཕྱིར། ཁྱབ་སྟེ། རང་བཞིན་དང་ནི་རྒྱུན་མི་འཆད། །རྒྱུན་གྱི་དེ་དག་རྟག་པ་ཉིད། །ཅེས་སོ། །རྒྱུ་རྐྱེན་གྱི་བཅོས་མ་མ་ཡིན་པར་ཐལ། རྟག་པའི་ཕྱིར། ཁྱབ་སྟེ། འགྲེལ་པར། བཅོས་མ་མ་ཡིན་པའི་དོན་གྱིས་འཇིག་རྟེན་ལས་འདས་པའི་ལམ་གྱིས་ཐོབ་ཀྱི། བྱས་པ་ནི་མ་ཡིན་པས་ཞེས་སོ། །ཁ་ཅིག དྲི་མ་དང་བྲལ་བའི་སེམས་བདེན་པས་སྟོང་པའི་སྟོང་ཉིད་ངོ་བོ་ཉིད་སྐུ་ཡིན་ཏེ། དེ་དག་གི་རང་གི་ངོ་བོ་ཉིད་སྐྱེ་བ་མེད་པའི་ངོ་བོ་ཉིད་ནི་འདི་ཡིན་ཏེ། ཞེས་གསུངས་པའི་ཕྱིར། དེ་ཆོས་ཅན། ལམ་བསྒོམས་སྟོབས་ཀྱིས་གསར་དུ་ཐོབ་པའི་ཡོན་ཏན་དུ་ཐལ། དེའི་ཕྱིར། ཁྱབ་སྟེ། འཇིག་རྟེན་ལས་འདས་པའི་ལམ་གྱིས་འཐོབ་ཀྱི། ཞེས་གསུངས་པའི་ཕྱིར། ཐེག་ཆེན་གྱི་ ༼༥༢༦༽ མཐོང་ལམ་དེས་ཁྱོད་མངོན་སུམ་དུ་རྟོགས་པར་ཐལ། དེའི་ཕྱིར། འདོད་ན། ཐེག་ཆེན་གྱི་མཐོང་ལམ་ཆོས་ཅན། ཁྱོད་ཀྱིས་དེ་མངོན་སུམ་དུ་རྟོགས་པར་ཐལ། ཆོས་དབྱིངས་ཀུན་འགྲོའི་ཚུལ་དུ་མངོན་སུམ་དུ་རྟོགས་པའི་མཁྱེན་པ་ཡིན་པའི་ཕྱིར། གསང་ཕུ་བ་གཞོན་ནུ་བློ་ལྡན་ན་རེ། རྒྱུའི་དུས་སུ་རང་བཞིན་གནས་རིགས་དེ་རིགས་བཏགས་པ་པ་དང༌། འབྲས་བུའི་དུས་སུ་ངོ་བོ་ཉིད་སྐུ་དེ་སྐུ་བཏགས་པ་པ་ཡིན། གལ་ཏེ་མཚན་ཉིད་པ་ཡིན་ན། དེ་ཆོས་ཅན། སེམས་ཅན་ཐམས་ཅད་ཀྱི་དོན་བྱེད་པར་ཐལ། ཁས་ལེན་རྟགས། འདོད་ན། དེ་ཅིག་ཆར་དུ་བྱེད་པར་ཐལ། དེ་བྱེད་པ་གང་ཞིག་རིམ་ཅན་དུ་མི་བྱེད་པའི་ཕྱིར། ཁྱོད་ལ་སྐད་ཅིག་སྔ་ཕྱིའི་རིམ་པ་མེད་པའི་ཕྱིར། འདོད་ན། སེམས་ཅན་ཐམས་ཅད་ཅིག་ཆར་དུ་སྨིན་པར་ཐལ་ལོ། །ཡང་དེ་ཆོས་ཅན། དོན་བྱེད་ནུས་པར་ཐལ། གདུལ་བྱའི་དོན་བྱེད་ནུས་པའི་ཕྱིར། འདོད་ན། རང་འབྲས་སྐྱེད་བྱེད་དུ་ཐལ། དེའི་ཕྱིར།

ཁྱབ་སྟེ། ཆོས་མཆོག་གི་དོན་ནི་ ༼༥༢༧༽ འབྲས་བུ་ཡིན་ལ། བྱེད་པ་ནི་སྐྱེད་པ། ནུས་པ་ནི་མཐུའོ། །ཞེས་གསུངས་པའི་ཕྱིར། ཟེར་ན། དེ་ཆོས་ཅན། ཆོས་སྐུ་མ་ཡིན་པར་ཐལ། སངས་རྒྱས་མ་ཡིན་པའི་ཕྱིར། འདོད་ན། མཐར་ཐུག་གི་མྱང་འདས་མ་ཡིན་པར་ཐལ། དེའི་ཕྱིར། ཁྱབ་སྟེ། རྒྱུད་བླར། གང་ཕྱིར་དེ་ནི་ཆོས་སྐུ་དེ་ནི་དེ་བཞིན་གཤེགས། །དེ་ནི་འཕགས་པའི་བདེན་པ་དོན་དམ་མྱ་ངན་འདས། །ཞེས་གསུངས་པའི་ཕྱིར། སྒྲུབ་བྱེད་དང་པོ་ལ་དུས་གསུམ་པོ་ཅིག་ཆར་དུ་གྲུབ་པར་ཐལ། རྣམ་མཁྱེན་གྱིས་དུས་གསུམ་པོ་ཅིག་ཆར་དུ་འཇལ་བའི་ཕྱིར་ཏེ། འདས་པ་མཁྱེན་པའི་རྣམ་མཁྱེན་གྱིས་མ་འོངས་པ་དང་ད་ལྟ་བ་ཡང་མཁྱེན་པའི་ཕྱིར། གཉིས་པ་ལ། འགོག་བདེན་ཆོས་ཅན། རང་རྒྱུ་ལས་སྐྱེས་པར་ཐལ། འབྲས་བུ་ཡིན་པའི་ཕྱིར་ཏེ། བྲལ་འབྲས་ཡིན་པའི་ཕྱིར། ཁྱབ་པ་རྣམས་ཁས། ཁ་ཅིག ངོ་བོ་ཉིད་སྐུ་སངས་རྒྱས་མ་ཡིན་ཏེ། རྒྱས་པའི་དོན་མ་ཚང་བའི་ཕྱིར། ཟེར། ༼༥༢༨༽ རྒྱས་པའི་དོན་མ་ཚང་བའི་དོན་མཁྱེན་པའི་ངོ་བོ་མ་ཡིན་པ་ལ་བྱེད་དམ། མཁྱེན་པ་དང་མི་ལྡན་པ་ལ་བྱེད། དང་པོ་ལྟར་ན་རྣམ་མཁྱེན་ཡང་སངས་རྒྱས་མ་ཡིན་པར་ཐལ། དེ་ལ་སངས་པའི་དོན་མ་ཚང་བའི་ཕྱིར་ཏེ། སྤངས་པའི་ངོ་བོ་མ་ཡིན་པའི་ཕྱིར། གཉིས་པ་ལྟར་ན། དེ་ལ་རྒྱས་པའི་དོན་ཚང་བར་ཐལ། སྟོབས་སོགས་མི་འཇིགས་པའི་ཡོན་ཏན་དང་ལྡན་པའི་ཕྱིར། རྒྱུད་བླར། དང་པོའི་སྐུ་ནི་སྟོབས་ལ་སོགས། །བྲལ་བའི་ཡོན་ཏན་རྣམས་དང་ལྡན། །ཞེས་གསུངས་པའི་ཕྱིར། ཁ་ཅིག སྤངས་པ་དང་མཐར་ཐུག་གི་ཡོན་ཏན་ཚོགས་པ་ངོ་བོ་ཉིད་སྐུ་ཡིན་གྱི། སྤངས་པ་རྐྱང་པ་ངོ་བོ་ཉིད་སྐུ་མ་ཡིན་ཏེ། ཤེས་བྱ་མི་ཤེས་པའི་ཕྱིར་ཏེ། དངོས་མེད་ཡིན་པའི་ཕྱིར། ཟེར། མཐར་ཐུག་གི་སྤངས་རྟོགས་ཚོགས་པ་ཆོས་ཅན། ཆོས་ཉིད་དུ་ཐལ། ངོ་བོ་ཉིད་སྐུ་ཡིན་པའི་ཕྱིར། ཁྱབ་སྟེ། རྒྱུད་བླར། ངོ་བོ་ཉིད་སྐུའི་མཚན་ཉིད་འཆད་པ་ནི། ཆོས་དབྱིངས་ངོ་བོ་ཉིད་ ༼༥༢༩༽ ཀྱིས་ནི། །དག་པའི་ཕྱིར་ན་འོད་གསལ་བ། །ཞེས་དང༌།

དེ་ཉིད་ཀྱང་ཆོས་ཉིད་ཀྱི་སྐུ་ཡིན་པ་ལ། ཞེས་གསུངས་པའི་ཕྱིར། རང་ལུགས། ཁྱད་ཆོས་སྤྱིར་བསྟན་པ་དང༌། མཚན་ཉིད་བསྡུས་ཏེ་བསྟན་པ་གཉིས། དང་པོ་ལ། འདུས་མ་བྱས་པ། ཐ་དད་མེད་པ། མཐའ་གཉིས་སུ་འཛིན་པ་མེད་པ། རྣམ་པར་དག་པ། འོད་གསལ་བའི་ཁྱད་ཆོས་ལྔ་དང་ལྡན། དང་པོ་ནི། རང་དོན་དོན་དམ་པའི་སྐུ་ལ། ཐོག་མར་སྐྱེ་བ། བར་དུ་གནས་པ། མཐར་འགག་པ་དང་བྲལ་བའོ། །གཉིས་པ་ནི། དབྱིངས་དང་ཡེ་ཤེས་དབྱེར་མི་ཕྱེད་པའི་ཚུལ་གྱིས་ལྡན་པའོ། །གསུམ་པ་ནི། བདག་དང་བདག་མེད་ཀྱི་སྤྲོས་པའི་མཐའ་གཉིས་འཛིན་སྤངས་པའོ། །བཞི་པ་ནི། སྒྲིབ་པ་གསུམ་དང་བྲལ་བའི་གློ་བུར་རྣམ་དག་གི་ཡོན་ཏན་ནོ། །ལྔ་པ་ནི། དྲི་མ་མེད་ཅིང་རྣམ་རྟོག་མེད་པའི་ཆོས་ཀྱི་དབྱིངས་ཀྱི་རང་བཞིན་ནོ། །རྒྱུད་བླར། དེ་ལ་སངས་རྒྱས་རྣམས་ཀྱི་ནི། །ངོ་བོ་ཉིད་སྐུ་མཚན་ཉིད་ལྔ། །མདོར་ན་ ༼༥༣༠༽ ཡོན་ཏན་ལྔ་དང་ནི། །ལྡན་པ་ཉིད་དུ་རིག་པར་བྱ། །ཞེས་པའི་རྒྱས་བཤད་དུ། འདུས་མ་བྱས་པའི་རྣམ་དབྱེར་མེད། །མཐའ་གཉིས་དག་ནི་རྣམ་པར་སྤངས། །ཉོན་མོངས་ཤེས་བྱ་སྙོམས་འཇུག་གིས། །སྒྲིབ་གསུམ་ལས་ནི་ངེས་གྲོལ་ཏེ། །དྲི་མེད་རྣམ་པར་རྟོག་མེད་དང༌། །རྣལ་འབྱོར་རྣམས་ཀྱི་ཡུལ་ཡིན་ཕྱིར། །ཆོས་དབྱིངས་ངོ་བོ་ཉིད་ཀྱིས་ནི། །དག་པའི་ཕྱིར་ན་འོད་གསལ་བ། །ཞེས་སོ། །འོ་ན། ཊཱི་ཀ་ལས། དེས་ན་ཆོས་ཀྱི་དབྱིངས་ཟག་མེད་ཀྱི་ཆོས་རྣམས་དང་ལྷན་ཅིག་ཚོགས་པ་ནི་སྐུ་དངོས་ཡིན་ནོ། །ཞེས་བཤད་པ་མ་ཡིན་ནམ་ཞེ་ན། དེའི་དོན་ནི། བྱང་ཆུབ་ཕྱོགས་མཐུན་ཚད་མེད་དང༌། །ཞེས་སོགས། ངོ་བོ་ཉིད་སྐུ་ལས་ལོགས་སུ་གྱུར་པའི་སངས་རྒྱས་ཀྱི་སྐུ་སྟོན་བྱེད་མ་ཡིན་ན། རྣམ་པ་ཐམས་ཅད་མཁྱེན་ཉིད་དང༌། །ཆོས་ཉིད་སྐུ་ཞེས་བརྗོད་པ་ཡིན། །ཞེས་འབྱུང་རིགས་ཀྱི། ཆོས་ཀྱི་སྐུ་ཞེས་བརྗོད་པ་ཡིན། །ཞེས་བརྗོད་མི་རིགས་སོ། །ཞེ་ན། སྐྱོན་མེད་དེ། དྷརྨཱ་ ༼༥༣༡༽ ཏ་ཀ་ཡ་ཞེས་བརྗོད་ན། ཆོས་ཉིད་ཀྱི་སྐུ་དང༌།

དྷརྨཱ་ཀ་ཡ་ཞེས་བརྗོད་ན། ཆོས་ཀྱི་སྐུ་ཞེས་འབྱུང་བ་ཡིན་ཅིང༌། ཉིད་ཀྱི་རྐྱེན་ཏ་མི་མངོན་པར་བྱས་ནས་ཆོས་ཀྱི་སྐུའི་མིང་གིས་བཏགས་ནས་བསྟན་པའི་ཕྱིར། ངོ་བོ་ཉིད་སྐུ་ལ་ཡེ་ཤེས་ཆོས་སྐུའི་མིང་གིས་འདོགས་པའི་རྒྱུ་མཚན་ཡོད་དེ། ངོ་བོ་ཉིད་སྐུ་ནི་ཟག་མེད་ཆོས་ཀྱི་དབྱིངས་ཡིན་ལ། དེ་དང་ཟག་མེད་ཀྱི་ཡེ་ཤེས་ངོ་བོ་ཐ་མི་དད་པའི་ཕྱིར། དཔེར་ན། སྔོན་སློབ་པའི་གནས་སྐབས་སུ་སེམས་སེམས་བྱུང་གི་ཚོགས་པ་ལ་ལུས་ཞེས་འདོགས་པ་བཞིན་ནོ། །དེས་ན་ཟག་མེད་ཀྱི་ཡེ་ཤེས་ཚོགས་པ་དང་ལྷན་ཅིག་ཏུ་འཇུག་པའི་ཟག་མེད་ཀྱི་ཆོས་དབྱིངས་ནི་ངོ་བོ་ཉིད་སྐུ་དངོས་ཡིན་ནོ། །ཞེས་པ་ནི། ཊཱི་ཀའི་དགོངས་པ་ཡིན། སའི་ཡོངས་སྤྱོད་ཀྱི་སྐབས་དང༌། རྒྱུད་བླའི་ཊཱི་ཀ་སོགས་སུ་ཆོས་ཉིད་དུ་བཤད་པའི་ཕྱིར། གཉིས་པ་ནི། རང་དོན་ཆོས་སྐུ་གང་ཞིག བསྐལ་པ་གྲངས་མེད་པར་ལམ་བསྒོམ་སྟོབས་ཀྱི་ཐོབ་པའི་ ༼༥༣༢༽ བྲལ་འབྲས། མཚན་གཞི། སངས་རྒྱས་སའི་སྒྲིབ་གཉིས་སྤངས་པའི་སྤངས་པ་ལྟ་བུའོ། །རྒྱུད་བླའི་ཊཱི་ཀར། མཐར་ཐུག་གི་སྤངས་རྟོགས་དབྱེར་མེད་ཅེས་པའི་དོན་ནི། མཐར་ཐུག་གི་རྟོགས་པ་གློ་བུར་གྱི་དྲི་མ་མ་ལུས་པ་དང་བྲལ་བའི་བྲལ་ཆ་དེ་ཉིད་མཐར་ཐུག་གི་སྤངས་པ་ཡིན་ལ། དེ་དང་མཐར་ཐུག་གི་སྤངས་པ་གཉིས་བློས་ཐ་དད་དུ་ཕྱེ་བ་མ་གཏོགས། དོན་ལ་ངོ་བོ་ཐ་དད་མེད་ཅེས་པའི་དོན་ནོ། །གཉིས་པ་ནི། སངས་རྒྱས་སའི་དག་པ་གཉིས་ལྡན་གྱི་ཆོས་དབྱིངས་ཆོས་ཅན། ངོ་བོ་ཉིད་སྐུ་ཡིན་ཏེ། སྟོབས་སོགས་མི་འཇིགས་པ་ལ་སོགས་པ་ཡོན་ཏན་དུ་ལྡན་པའི་དག་པ་གཉིས་ལྡན་གྱི་ཆོས་ཉིད་ཀྱི་སྐུ་ཡིན་པའི་ཕྱིར། གཉིས་པ་ཆོས་སྐུ་ལ། རང་བཞིན་དང་ཡོན་ཏན་གྱི་ཁྱད་པར་གཉིས། དང་པོ་ནི། དེ་ལྟར་སྐུ་དང་པོ་བསྟན་ནས་གཉིས་པ་ཆོས་ཀྱི་སྐུ། ཞེས་སྐབས་སུ། གཉིས་ཀྱི་དང་པོ་རྟོགས་པ་ཡེ་ཤེས་ཆོས་སྐུ་ལ། ངོ་བོ། དབྱེ་བ། སོ་སོའི་རང་བཞིན། ཤེས་བྱ་མཁྱེན་ཚུལ་ ༼༥༣༣༽ ལོ། །དང་པོ་ལ།

དགག་བཞག་གཉིས། དང་པོ་ལ། ཁ་ཅིག སངས་རྒྱས་ཀྱི་ཡེ་ཤེས་ཡིན་ན། རྟོག་པ་ཡེ་ཤེས་ཆོས་སྐུ་ཡིན་པས་མ་ཁྱབ་སྟེ། གལ་ཏེ་ཁྱབ་ན། སངས་རྒྱས་འཕགས་པའི་མིག་གི་རྣམ་པར་ཤེས་པ་ཆོས་ཅན། དེར་ཐལ། དེའི་ཕྱིར། འདོད་ན། རྣལ་འབྱོར་མངོན་སུམ་དུ་ཐལ། འདོད་ན། རང་གི་ཐུན་མོང་མ་ཡིན་པའི་བདག་རྐྱེན་ཏིང་ངེ་འཛིན་ལས་སྐྱེས་པར་ཐལ། འདོད་ན། རང་གི་ཐུན་མོང་མ་ཡིན་པའི་བདག་རྐྱེན་དབང་པོ་གཟུགས་ཅན་པ་ལས་དངོས་སུ་སྐྱེས་པ་མ་ཡིན་པར་ཐལ་ལོ། །བྱང་སེམས་འཕགས་པའི་མིག་གི་རྣམ་པར་ཤེས་པ་ལམ་ཤེས་སུ་ཐལ། སངས་རྒྱས་འཕགས་པའི་མིག་གི་རྣམ་པར་ཤེས་པ་རྣམ་མཁྱེན་ཡིན་པའི་ཕྱིར། ཟེར། ཐལ་འགྱུར་དང་པོ་ལ། དེ་ཆོས་ཅན། རང་གི་ཐུན་མོང་མ་ཡིན་པའི་བདག་རྐྱེན་ཏིང་ངེ་འཛིན་ལས་སྐྱེས་པར་ཐལ། བདག་མེད་མངོན་སུམ་དུ་རྟོགས་པ་ལ་སྒྲིབ་བྱེད་ཀྱི་དྲི་མ་ཟད་པར་སྤངས་ ༼༥༣༤༽ པའི་ཤེས་པ་ཡིན་པའི་ཕྱིར། ཁྱབ་པ་ཁས། གཉིས་པ་ལ། བྱང་སེམས་འཕགས་པའི་མིག་གི་རྣམ་པར་ཤེས་པ་དེ་ལམ་གསུམ་བདེན་མེད་དུ་མངོན་སུམ་དུ་རྟོགས་པ་ལ་སྒྲིབ་བྱེད་ཀྱི་དྲི་མ་ཟད་པར་སྤངས་པའི་ཤེས་པར་ཐལ། སངས་རྒྱས་འཕགས་པའི་མིག་གི་རྣམ་པར་ཤེས་པ་དེ་ངོ་བོ་རྒྱུ་འབྲས་ཀྱིས་བསྡུས་པའི་ཆོས་མ་ལུས་པ་མངོན་སུམ་དུ་རྟོགས་པ་ལ་སྒྲིབ་བྱེད་ཀྱི་དྲི་མ་ཟད་པར་སྤངས་པའི་ཤེས་པ་ཡིན་པའི་ཕྱིར། རང་ལུགས་ལ། ཁྱད་ཆོས་སྤྱིར་བསྟན་པ་དང༌། མཚན་ཉིད་བསྡུས་ཏེ་བསྟན་པ་གཉིས། དང་པོ་ནི། ཁྱད་ཆོས་ལྔ་དང་ལྡན་ཏེ། ངོ་བོའི་ཁྱད་པར། གནས་གྱུར་གྱི། མཛད་པའི། ཡུལ་ཅན་གྱི། རྒྱུའི་ཁྱད་པར་ལྔ་དང་ལྡན་པའི་ཕྱིར། དང་པོ་ནི། གཟུང་འཛིན་གཉིས་སུ་མེད་པའི་སེམས་སེམས་བྱུང་གིས་བསྡུས་པ་སྟེ། གཉིས་སུ་མེད་པའི་སེམས་དང་སེམས་ལས་བྱུང་བ། ཞེས་སོ། །གཉིས་པ་ནི། སྤང་བྱས་བསྡུས་པའི་ཟག་བཅས་མ་ལུས་པ་གཉེན་པོའི་སྟོབས་ཀྱིས་ཟད་པར་སྤངས་པ་སྟེ། གནས་གྱུར་པས་ ༼༥༣༥༽ གྱུར་པ་ཐམས་ཅད་ཀྱང་ཆོས་ཀྱི་སྐུར་མངོན་པར་བརྗོད་པ་ཡིན་ནོ། །ཞེས་སོ། །གསུམ་པ་ནི།

གཟུགས་སྐུ་གཉིས་སུ་སྣང་བ་བསྐྱེད་པའི་སྒོ་ནས་སེམས་ཅན་གྱི་དོན་མཛད་པ་ཡིན། ཀུན་རྫོབ་ཏུ་ཡེ་ཤེས་ཁོ་ན་ལོངས་སྤྱོད་རྫོགས་པའི་སྐུ་ལ་སོགས་པར་སྣང་བ་བསྐྱེད་པའི་སྒོ་ནས་ཞེས་སོ། །བཞི་པ་ནི། སངས་རྒྱས་ནང་ཕན་ཚུན་ཁོ་ནའི་མངོན་སུམ་གྱི་སྤྱོད་ཡུལ་དུ་གྱུར་པ་སྟེ། སངས་རྒྱས་དང་བྱང་ཆུབ་སེམས་དཔའ་དང་ཉན་ཐོས་ལ་སོགས་པའི་སྤྱོད་ཡུལ་དུ་རྣམ་པར་བཞག་པ་ཡིན་ནོ། །ཞེས་སོ། །ལྔ་པ་ལ། སྤྱིའི་རྒྱུ་དང༌། སོ་སོའི་རྒྱུ་གཉིས། དང་པོ་ནི། ཡེ་ཤེས་ཀྱི་ཚོགས་བསགས་པ་ལས་བྱུང་སྟེ། ཆོས་ཀྱི་སྐུ་ནི་མདོར་བསྡུ་ན། །རྒྱལ་པོ་ཡེ་ཤེས་ཚོགས་ལས་བྱུང༌། །ཞེས་སོ། །གཉིས་པ་ནི། སློབ་ལམ་དུ་ཆོས་རྣམས་ཀྱི་ཚིག་དོན་འཛིན་པ། བདག་གཞན་མཉམ་པ་ཉིད་དུ་བསྒོམས་པ། གདུལ་བྱ་ལ་ཆོས་ཡང་དག་པར་སྟོན་པ། སེམས་ཅན་ ༼༥༣༦༽ གི་དོན་བསྒྲུབ་པ་བཞི་ལས། ཡེ་ཤེས་བཞི་རིམ་ཅན་དུ་འབྱུང་སྟེ། རྒྱན་ལས། འཛིན་པའི་ཕྱིར་དང་སེམས་མཉམ་ཕྱིར། །ཡང་དག་ཆོས་རབ་བསྟན་ཕྱིར་དང༌། །བྱ་བ་སྒྲུབ་པ་ཉིད་ཀྱི་ཕྱིར། །ཡེ་ཤེས་བཞི་པོ་ཡང་དག་འབྱུང༌། །ཞེས་སོ། །གཉིས་པ་ནི། ཤེས་བྱ་ཐམས་ཅད་མངོན་སུམ་དུ་རྟོགས་པ་ལ་གེགས་བྱེད་ཀྱི་དྲི་མ་ཟད་པར་སྤངས་པའི་མཐར་ཐུག་གི་ཡེ་ཤེས་དེ་དང་རྣམ་མཁྱེན། ཀུན་མཁྱེན་ཡེ་ཤེས། སངས་རྒྱས་ཀྱི་ཤེས་པ་རྣམས་དོན་གཅིག་མིང་གིས་རྣམ་གྲངས་སོ། །གཉིས་པ་ལ། མེ་ལོང་ལྟ་བུའི། མཉམ་པ་ཉིད་ཀྱི། སོ་སོར་རྟོགས་པའི། བྱ་བ་གྲུབ་པའི་ཡེ་ཤེས་དང་བཞི་སྟེ། རྒྱན་ལས། མེ་ལོང་ཡེ་ཤེས་མི་གཡོ་སྟེ། །ཡེ་ཤེས་གསུམ་ནི་དེ་ལ་བརྟེན། །མཉམ་པ་ཉིད་དང་སོ་སོར་རྟོགས། །བྱ་བ་གྲུབ་པ་ཁོ་ནའོ། །གསུམ་པ་ལ། དགག་བཞག་གཉིས། དང་པོ་ལ། ཁ་ཅིག མཚན་ཉིད་རིམ་བཞིན། ཀུན་གཞི་གནས་གྱུར་པའི་མཐར་ཐུག་གི་ཡེ་ཤེས། ཉོན་ 

༼༥༣༧༽ ཡིད་གནས་གྱུར་པའི། ཡིད་ཀྱི་རྣམ་པར་ཤེས་པ་གནས་གྱུར་པའི། སྒོ་ལྔའི་རྣམ་ཤེས་གནས་གྱུར་པའི་མཐར་ཐུག་གི་ཡེ་ཤེས། ཡེ་ཤེས་བཞི་པོ་ནང་ཕན་ཚུན་འགལ་ཏེ། རྣམ་ཤེས་ཚོགས་བརྒྱད་གནས་གྱུར་པ་ལས་ཡེ་ཤེས་བཞི་པོ་ཐོབ་དགོས་པ་གང་ཞིག ཚོགས་བརྒྱད་ནང་ཕན་ཚུན་འགལ་བའི་ཕྱིར། ཟེར། སངས་རྒྱས་ཀྱི་ས་ན། རྣམ་ཤེས་ཚོགས་དྲུག་ལས་མ་རྟོགས་པའི་ཀུན་གཞི་དང་ཉོན་ཡིད་ཀྱི་རིགས་རྒྱུན་དུ་གྱུར་པའི་གཙོ་སེམས་དོན་གཞན་པ་ཡོད་པར་ཐལ། ཚོགས་བརྒྱད་གནས་གྱུར་པའི་སྟོབས་ཀྱིས་ཡེ་ཤེས་བཞི་ཐོབ་པའི་རྒྱུ་མཚན་གྱི་དེ་བཞི་འགལ་བར་འཐད་པའི་ཕྱིར། འདོད་ན། སངས་རྒྱས་ཀྱི་ས་ན་ཀུན་གཞི་དང་ཉོན་ཡིད་གང་རུང་ཡོད་པར་ཐལ་ལོ། །རྣམ་མཁྱེན་ཆོས་ཅན། མེ་ལོང་ལྟ་བུའི་ཡེ་ཤེས་མ་ཡིན་པར་ཐལ། ཡེ་ཤེས་ཕྱི་མ་གསུམ་པ་ཡིན་པའི་ཕྱིར། མཉམ་ཉིད་ཡེ་ཤེས་སུ་ཐལ། ཆོས་ཐམས་ཅད་བདེན་མེད་མཉམ་པ་ཉིད་དུ་ ༼༥༣༨༽ མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས་ཡིན་པའི་ཕྱིར། སོ་སོར་རྟོགས་པའི་ཡེ་ཤེས་སུ་ཐལ། ཇི་སྙེད་པའི་ཆོས་རྣམས་མ་འདྲེས་པར་སོ་སོར་མངོན་སུམ་དུ་རྟོགས་པའི་དེ་ཡིན་པའི་ཕྱིར། བྱ་བ་གྲུབ་པའི་ཡེ་ཤེས་སུ་ཐལ། གདུལ་བྱ་མ་ལུས་པའི་དོན་སྒྲུབ་པའི་ནུས་པ་དང་ལྡན་པའི་དེ་ཡིན་པའི་ཕྱིར། དེས་ན་འདི་དག་ངོ་བོ་གཅིག་ལ་ལྡོག་པའི་སྒོ་ནས་སོ་སོར་ཕྱེ་བ་ཤེས་པར་གྱིས་ཤིག རང་ལུགས། ཆོས་ཐམས་ཅད་མེ་ལོང་དུ་འཆར་བའི་གཟུགས་བརྙན་ལྟར་སྣང་ལ་རང་བཞིན་མེད་པར་འཁོར་འདས་ཀྱི་ཆོས་ཐམས་ཅད་བདེན་མེད་མཉམ་པ་ཉིད་དུ། ཇི་སྙེད་པའི་ཆོས་རྣམས་མ་འདྲེས་པར་སོ་སོར་མངོན་སུམ་དུ་རྟོག་པ་མཐར་ཐུག་པའི་ཡེ་ཤེས། སེམས་ཅན་མ་ལུས་པའི་དོན་སྒྲུབ་པའི་མཐར་ཐུག་གི་ཡེ་ཤེས། རིམ་བཞིན་མཚན་ཉིད་ཡིན། བཞི་པ་ལ། དགག་བཞག་གཉིས། དང་པོ། ཉན་ཐོས་སྡེ་པ་ཁ་ཅིག ཤེས་བྱ་ཐམས་ཅད་རིམ་གྱིས་མཁྱེན་པའི་སྒོ་ནས་ཐམས་ཅད་ ༼༥༣༩༽ མཁྱེན་པར་བཞག་པ་ཡིན་གྱི། གཅིག་ཆར་མཁྱེན་པ་མ་ཡིན་པར་འདོད་དེ།

རྒྱུན་གྱི་སྤྱོད་པའི་ཕྱིར་ན་དཔེར། །མེ་ཡིས་ཐམས་ཅད་བསྲེག་འདོད་ལྟར། །དེ་བཞིན་ཐམས་ཅད་མཁྱེན་འདོད་ཀྱི། །ཐམས་ཅད་ཅིག་ཆར་མཁྱེན་མིན་ནོ། །ཞེས་གསུངས་པའི་ཕྱིར། བོད་ཁ་ཅིག་ཀྱང༌། དེ་ལྟར་དུ་ཁས་ལེན་པ་ནི་མི་འཐད་དེ། སངས་རྒྱས་འཕགས་པའི་མཁྱེན་པས་སྒྲིབ་གཉིས་བག་ཆགས་དང་བཅས་པ་མ་སྤངས་པར་ཐལ། དེས་ཤེས་བྱ་ཐམས་ཅད་མངོན་སུམ་དུ་ཅིག་ཆར་དུ་རྟོགས་པ་ལ་སྒྲིབ་བྱེད་ཀྱི་དྲི་མ་ཟད་པར་མ་སྤངས་པའི་ཕྱིར། རྟགས་ཁས། ལོ་ཆེན་ན་རེ། སངས་རྒྱས་སའི་ཤེས་པ་ཡིན་ན། ཤེས་བྱ་ཐམས་ཅད་མངོན་སུམ་དུ་རྟོགས་པས་མ་ཁྱབ་སྟེ། སངས་རྒྱས་སའི་གཞི་ཤེས་ཀྱི་གཞི་ཁོ་ན་ཤེས་ཀྱང༌། ལམ་དང་རྣམ་པ་མི་ཤེས། ལམ་ཤེས་ཀྱི་གཞི་ལམ་གཉིས་ཤེས་ཀྱང་རྣམ་པ་མི་ཤེས་པའི་ཕྱིར་དང༌། མིག་གི་རྣམ་པར་ཤེས་པས་གཟུགས་ཁོ་ན་ཤེས་ཀྱི། དྲི་རོ་སོགས་མི་ཤེས་པའི་ཕྱིར། ༼༥༤༠༽ དབང་པོ་ལྔ་རྣམས་གཞན་གྱུར་ན། །དོན་ཀུན་འཇུག་དང༌། ཞེས་གསུངས་པ་དང༌། བསྐལ་མ་བསྐལ་གྱི་གཟུགས་ཐམས་ཅད་མངོན་སུམ་དུ་མཐོང་བ་ལ་དགོངས་གསུངས། སངས་རྒྱས་ཀྱི་ས་ན་ཉོན་སྒྲིབ་ཙམ་སྤངས་པའི་སྤངས་པ་ཉི་འཚེ་བ་ཡོད་པར་ཐལ། དེ་ན་གཞི་གང་ཟག་གི་བདག་མེད་པ་ཙམ་མངོན་སུམ་དུ་རྟོགས་པའི་རྟོགས་པ་ཉི་འཚེ་བ་ཡོད་པའི་ཕྱིར། ཁ་ཅིག སངས་རྒྱས་སའི་ཡེ་ཤེས་ཀྱིས་ལྐོག་གྱུར་མི་མཁྱེན་ཏེ། དེའི་གཟིགས་ངོ་ན་ལྐོག་གྱུར་མེད་པའི་ཕྱིར་ཏེ། དེ་ལ་ཤེས་བྱ་ཐམས་ཅད་མངོན་གྱུར་དུ་སྣང་བའི་ཕྱིར། ཟེར། དེ་ལ་ལྐོག་གྱུར་མངོན་གྱུར་དུ་སྣང་བར་ཐལ། དེ་ལ་ཤེས་བྱ་ཐམས་ཅད་མངོན་གྱུར་དུ་སྣང་བའི་ཕྱིར། འདོད་ན། དེས་ལྐོག་གྱུར་མཁྱེན་པར་ཐལ་ལོ། །རང་ལུགས། སངས་རྒྱས་ཀྱི་ཡེ་ཤེས་ཡིན་ན། ཇི་ལྟ་ཇི་སྙེད་འདས་མ་འོངས་ཀྱི་ཆོས་ཐམས་ཅད་ཅིག་ཆར་དུ་མངོན་སུམ་དུ་མཁྱེན་པས་ཁྱབ་སྟེ། མདོ་ལས། འདོད་ཆགས་དང་བཅས་པའི་སེམས་ལ་འདོད་ཆགས་དང་བཅས་པའི་སེམས་སོ། །ཞེས་ཡང་དག་པར་ཇི་ལྟ་ ༼༥༤༡༽ བ་བཞིན་དུ་རབ་ཏུ་ཤེས་སོ། །འདོད་ཆགས་དང་བྲལ་བའི་སེམས་ལ་འདོད་ཆགས་དང་བྲལ་བའི་སེམས་སོ། །ཞེས་ཡང་དག་པར་ཇི་ལྟ་བ་བཞིན་དུ་རབ་ཏུ་ཤེས་སོ། །ཞེས་དང༌།

རྒྱན་ལས། སངས་རྒྱས་རྣམས་ནི་མངོན་སུམ་མཁྱེན། །དུས་ལ་ཡེ་ཤེས་མ་བསྒྲིབས་སོ། །ཞེས་དང༌། མཁྱེན་པའི་སྐད་ཅིག་གཅིག་གིས་ནི། །ཤེས་བྱའི་དཀྱིལ་འཁོར་ཀུན་ཁྱབ་ཅན། །ཞེས་དང༌། ཉི་མའི་འོད་ཟེར་གཅིག་བཏང་བས། །འགྲོ་བ་སྣང་བར་བྱེད་པར་ལྟར། །དེ་བཞིན་ཤེས་བྱ་ཐམས་ཅད་ལ། །སངས་རྒྱས་ཡེ་ཤེས་ཅིག་ཆར་སྣང༌། །ཞེས་དང༌། རྨ་བྱའི་མདོངས་ནི་གཅིག་པོ་ལ། །རྒྱུ་ཡི་དབྱེ་བ་ཇི་སྙེད་པ། །ཀུན་མཁྱེན་མིན་པས་ཤེས་བྱ་མིན། །དེ་མཁྱེན་པས་ན་ཀུན་མཁྱེན་ཏོ། །ཞེས་སོ། །གཉིས་པ་ནི། སངས་རྒྱས་སའི་ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་ཆོས་ཅན། རྟོགས་པ་ཡེ་ཤེས་ཆོས་སྐུ་ཡིན་ཏེ། ཟག་བཅས་མ་ལུས་པ་ཟག་མེད་དུ་གནས་གྱུར་པའི་མཐར་ཐུག་སའི་ཡེ་ཤེས་ཡིན་པའི་ ༼༥༤༢༽ ཕྱིར། གཉིས་པ་ལ། ཟད་པར། ཟིལ་གནོན། ཉོན་མོངས་མེད་པའི་ཏིང་ངེ་འཛིན་བཤད་པའོ། །དང་པོ་ནི། ཟད་པར་བཅུ་ཡི་བདག་ཉིད་དང༌། །ཞེས་སྐབས་སུ། གཉིས་ཀྱི་དང་པོ། ཟད་པར་གྱི་ཏིང་ངེ་འཛིན་ལ། ལུས་རྟེན། སེམས་རྟེན། བརྟེན་པ་ཟད་པར་གྱི་ཏིང་ངེ་འཛིན་དང་གསུམ། དང་པོ་ནི། དང་པོ་བརྒྱད་སྔར་མེད་གསར་དུ་སྐྱེ་བ་འདོད་པའི་རྟེན་ལ་སྐྱེ་དགོས་ཏེ། གཙོ་བོར་ཐོས་བསམ་གྱི་མཐུ་ལས་སྐྱེ་དགོས་པའི་ཕྱིར། ཐོབ་ཟིན་གནས་པ་གཟུགས་ཀྱི་རྟེན་ལ་ཡང་ཡོད། ཕྱི་མ་གཉིས་ཁམས་གསུམ་གྱི་རྟེན་ལ་དངོས་སུ་སྐྱེ་བ་ཡོད་དེ། གཟུགས་མེད་ཅེས་བྱ་ཁམས་གསུམ་གྱི། །རྟེན་བཅས་ལྷག་མ་མི་ལས་སྐྱེ། །ཞེས་སོ། །གཉིས་པ་ནི། ཀུན་བཏུས་ལས། ཐམས་ཅད་ཀྱང་བསམ་གཏན་གྱི་དངོས་གཞིའི་སེམས་ལ་རྟེན་པར་བཤད། མཛོད་ལྟར་ན། དང་པོ་བརྒྱད་བསམ་གཏན་གྱི་དངོས་གཞི། ཕྱི་མ་གཉིས་གཟུགས་མེད་ཀྱི་སེམས་ལ་རྟེན་པར་བཤད། གསུམ་པ་ལ། མཚན་ཉིད། ༼༥༤༣༽ སྒྲ་བཤད། དབྱེ་བ། ཁྱད་ཆོས་དང་བཞི། དང་པོ་ནི། བདག་རྐྱེན་བསམ་གཏན་དང་གཟུགས་མེད་ཀྱི་དངོས་གཞི་གང་རུང་ལ་བརྟེན་ནས་རང་གི་དམིགས་ཡུལ་གྱི་གཙོ་བོ་དེས་ཤེས་བྱ་ཐམས་ཅད་ལ་ཁྱབ་པར་སྤྲོ་ནུས་པའི་ཏིང་ངེ་འཛིན་མཚུངས་ལྡན་དང་བཅས་པ།

གཉིས་པ་ནི། དམིགས་པ་རྒྱུན་མི་ཆད་པར་ཁྱབ་པར་སྤྲོ་ནུས་པས་ན་ཟད་པར་ཞེས་བྱའོ། །གསུམ་པ་ལ། ཟད་པར་སའི། ཆུ། མེ། རླུང༌། སྔོན་པོ། སེར་པོ། དམར་པོ། དཀར་པོ། ནམ་མཁའ། ཟད་པར་རྣམ་ཤེས་ཀྱི་ཏིང་ངེ་འཛིན་དང་བཅུ། དང་པོའི་མཚན་ཉིད་ལ། ཁ་ཅིག བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་ཤེས་བྱ་ཐམས་ཅད་སར་སྣང་བའི་ཏིང་ངེ་འཛིན་མཚུངས་ལྡན་དང་བཅས་པ། ཟེར། སངས་རྒྱས་འཕགས་པའི་ཟད་པར་སའི་ཏིང་ངེ་འཛིན་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། རང་གི་སྣང་ཡུལ་ལ་འཁྲུལ་ཤེས་སུ་ཐལ། འདོད་ན། འཁྲུལ་པ་ཐམས་ཅད་ཟད་ ༼༥༤༤༽ པར་སྤངས་པ་མ་ཡིན་པར་ཐལ་ལོ། །གལ་ཏེ། ཟད་པར་གྱི་ཏིང་ངེ་འཛིན་ཡིན་ན་སྣང་ཡུལ་ལ་འཁྲུལ་ཤེས་ཡིན་དགོས་ཏེ། རྣམ་འགྲེལ་ལས། ལྷག་མ་ཉེ་བར་བསླང་པ་ཡིན། །ཞེས་གསུངས་པའི་ཕྱིར། བར་ཆད་མེད་ལམ་གྱི་ངོ་བོར་གྱུར་པའི་བྱམས་པ་ཚད་མེད་ཀྱི་ཏིང་ངེ་འཛིན་ཆོས་ཅན། སྤང་བྱ་དངོས་སུ་མི་སྤོང་བར་ཐལ། བྱམས་པ་ཚད་མེད་ཀྱི་ཏིང་ངེ་འཛིན་ཡིན་པའི་ཕྱིར། ཁྱབ་སྟེ། རྣམ་འགྲེལ་ལས། བྱམས་སོགས་རྨོངས་དང་འགལ་མེད་ཕྱིར། །ཤིན་ཏུ་ཉེས་པ་ཚར་གཅོད་མིན། །ཞེས་གསུངས་པའི་ཕྱིར། ཁྱབ་པ་ཁས། རང་ལུགས། བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་རང་གི་དམིགས་ཡུལ་གྱུར་པའི་ས་དེ། ཤེས་བྱ་ཐམས་ཅད་ལ་ཁྱབ་པར་སྤྲོ་ནུས་པའི་ཏིང་ངེ་འཛིན་མཚུངས་ལྡན་དང་བཅས་པ། དེས་བར་ས་བདུན་ལ་རིགས་བསྒྲེ། ཕྱི་མ་གཉིས་ཀྱི་མཚན་ཉིད། བདག་རྐྱེན་གཟུགས་མེད་ཀྱི་དངོས་གཞིའི་སེམས་ལ་བརྟེན་ནས་རང་གི་དམིགས་ཡུལ་དུ་གྱུར་པའི་ ༼༥༤༥༽ ནམ་མཁའ་དེ། རྣམ་ཤེས་དེ། ཐམས་ཅད་ལ་ཁྱབ་པར་སྤྲོ་ནུས་པའི་ཏིང་ངེ་འཛིན་མཚུངས་ལྡན་དང་བཅས་པ། བཞི་པ་ལ་བསྡུ་བ་དང༌། སྦྱོང་བའི་ཚུལ། བསྒོམ་པའི་བྱེད་ལས་དང་གསུམ། དང་པོ་ནི། བཅུ་པོ་བསྡུ་ན། རེག་བྱའི་སྐྱེ་མཆེད། གཟུགས་ཀྱི་སྐྱེ་མཆེད། ཆོས་ཀྱི་སྐྱེ་མཆེད། རྣམ་ཤེས་ཀྱི་སྐྱེ་མཆེད་ལ་དམིགས་པའི་ཟད་པར་བཞིར་འདུས་ཏེ།

དང་པོ་བཞི་རེག་བྱའི་སྐྱེ་མཆེད་ཀྱི་ཡུལ་ཅན། བར་པ་བཞི་གཟུགས་ཀྱི་སྐྱེ་མཆེད་ཀྱི་ཡུལ་ཅན། ཐ་མ་གཉིས་ཆོས་ཀྱི་སྐྱེ་མཆེད་དང་རྣམ་ཤེས་ཀྱི་སྐྱེ་མཆེད་ཀྱི་ཡུལ་ཅན་ཡིན་པའི་ཕྱིར། དེ་ཡང་རེག་བྱ་དང༌། གཟུགས་ཀྱི་སྐྱེ་མཆེད་ལ་ཟད་པར་འཇོག་པའི་རྒྱུ་མཚན་ཡོད་དེ། དེ་གཉིས་རང་བཞིན་ཐམས་ཅད་ལ་ཁྱབ་པ་དང༌། གཟུགས་ཅན་གྱི་ཁམས་ཀུན་ཏུ་སྤྲོ་ནུས་པའི་ཕྱིར། ཁྱད་པར་དུ་འབྱུང་བ་ལ་ཟད་པར་འཇོག་པའི་རྒྱུ་མཚན་ཡོད་དེ། རྟེན་འབྱུང་བ་མེད་པར། རྟེན་པ་འབྱུང་འགྱུར་སྤྲོ་མི་ནུས་པའི་ཕྱིར། ༼༥༤༦༽ ཆོས་ཀྱི་སྐྱེ་མཆེད་ཀྱི་ནང་ནས་ནམ་མཁའ་དང་རྣམ་ཤེས་ལ་ཟད་པར་འཇོག་པའི་རྒྱུ་མཚན་ཡོད་དེ། ནམ་མཁའ་ནི་བརྟན་གཡོ་ཀུན་ལ་ཁྱབ་པ་དང༌། རྣམ་ཤེས་ནི་ཤེས་བྱ་ཐམས་ཅད་ཀྱི་ཡུལ་ཅན་དང༌། རྒྱུན་དང་བཅས་པའི་ཤེས་པ་ཡིན་པའི་ཕྱིར། དབང་པོ་ལྔ་ལ་ཟད་པར་མི་འཇོག་སྟེ། ཕྱི་རོལ་དུ་སྤྲོ་བར་མི་ནུས་པ་དང༌། ཆོས་གཞན་འཛིན་ནུས་ཀྱི་ཡུལ་ཅན་མ་ཡིན་པའི་ཕྱིར། དྲི་རོ་གཉིས་ལ་དེར་མི་འཇོག་སྟེ། ཁམས་གོང་དུ་ཁྱབ་པར་སྤྲོ་མི་ནུས་པའི་ཕྱིར་ཏེ། འདོད་པའི་སས་བསྡུས་པའི་ཕྱིར། སྒྲ་དང་སེམས་བྱུང་ལ་དེར་མི་འཇོག་སྟེ། རྒྱུན་མེད་པའི་ཕྱིར་ཏེ། དོན་བཟང་མཁན་པོའི་ཐེག་བསྡུས་ཀྱི་འགྲེལ་པ་ལས། སེམས་བྱུང་རྣམས་ནི་རང་གི་རིགས་འདྲ་སྔ་མ་ལས་ཕྱི་མ་འབྱུང་བའི་རྒྱུན་མེད་ཀྱི། གཙོ་སེམས་ལས་འཕྲལ་འཕྲལ་དུ་འབྱུང་བ་ཡིན་ཏེ། མར་མེའི་འོད་བཞིན་ནོ། །དེ་བཞིན་དུ་སྒྲ་རྣམས་ཀྱང་སྐད་ཅིག་སྔ་མ་ལས་ཕྱི་མ་སྐྱེ་བའི་རྒྱུན་མེད་པས་རང་དང་རིགས་མི་གཅིག་པའི་ ༼༥༤༧༽ རྒྱུ་ཚོགས་ལས་སྐད་ཅིག་རེ་རེ་བཞིན་གསར་དུ་སྐྱེ་བ་བཞེད་པ་བཞིན། ཞེས་གསུངས་པའི་ཕྱིར། གཉིས་པ་ལ། སྦྱང་བ་བྱས་པའི་སྦྱོང་ཚུལ་དང༌། དེ་མ་བྱས་པའི་སྦྱོང་ཚུལ་གཉིས། དང་པོ་ནི། སྔར་གོམས་པར་བྱས་པའི་སྟོབས་ཀྱིས་སོ་སོའི་དམིགས་པ་ཅུང་ཟད་ཙམ་མཐོང་བ་ལས་དེ་དང་དེའི་ཏིང་ངེ་འཛིན་མངོན་དུ་འགྱུར་བ་སྟེ།

དཔེར་ན། འཕགས་པ་ལེགས་འོངས་ཀྱིས། སྔོན་ཟད་པར་སྔོན་པོའི་ཏིང་ངེ་འཛིན་ལ་གོམས་པར་བྱས་པའི་སྟོབས་ཀྱིས་ཨུཏྤལ་སྔོན་པོ་མཐོང་བ་ཙམ་གྱིས་ཟད་པར་སྔོན་པོའི་ཏིང་ངེ་འཛིན་སྐྱེས་པར་བཤད་པ་བཞིན་ནོ། །གཉིས་པ་ལ། དམིགས་པའི་རྟེན་ངོས་བཟུང༌། སེམས་གཏོང་བའི་ཚུལ། མཚན་མའི་ཁྱད་པར་རོ། །དང་པོ་ནི། ཟད་པར་བཅུའི་དམིགས་པའི་རྟེན་ནི་རིམ་བཞིན་རྒྱ་མཚོའི་སྟེང་དུ་ཟམ་པ་ལྟ་བུ་དང༌། སྣོད་གཙང་མ་དྲི་མ་མེད་པ་ཆུས་བཀང་པ་ལྟ་བུ་དང༌། ཐབ་ཁུང་གྲུ་བཞི་པར་འོག་ཏུ་བུད་ཤིང་སྟེང་དུ་མེ་འབར་བ་ལྟ་བུ་དང༌། ༼༥༤༨༽ རང་གི་ལུགས་ཀྱི་ཡན་ལག་ལ་རེག་པར་གྱུར་པའི་སྐར་ཁུང་ལས་བྱུང་བའི་རླུང་ལྟ་བུ་དང༌། སྔོན་པོ། སེར་པོ། དཀར་པོ། དམར་པོ་རྣམས་ཟླུམ་པོར་བྱས་ཏེ་ཚོན་གཞན་གྱིས་བཅད་པ་དང༌། མཐོ་གང་སོར་བཞི་ཙམ་གྱི་བུ་ག་ནམ་མཁའི་མཐོངས་བཏོད་པ་དང༌། བུམ་ནང་གི་མར་མེའི་འོད་བུ་ག་ནས་རྩིག་ངོས་ལ་ཕོག་པ་ལྟ་བུའོ། །གཉིས་པ་ནི། དམིགས་རྟེན་དེ་དག་ལ་ཡིད་གཏད་དེ་མ་ཡེངས་པར་རྩེ་གཅིག་ཏུ་བསྒོམས་པའོ། །གསུམ་པ་ལ། འཛིན་པའི་མཚན་མ་དང༌། སྣང་བའི་མཚན་མ་གཉིས། དང་པོ་ནི། དམིགས་རྐྱེན་དེ་དག་ཡིད་ལ་བྱས་ཏེ། བསྒོམས་པའི་ཚེ་བར་ཆད་ཀྱི་མཚན་མ་བྱུང་ཚུལ་རིམ་བཞིན། ས་དུམ་བུ་དུམ་བུར་ཆད་དེ་སྤྲོར་མི་ནུས་པ་དང༌། ཆུ་ཆུ་བུར་འདྲེས་པའི་གཡོ་བའི་རྣམ་པ་ཅན་དང༌། མེ་ལྕེ་ཆད་ཅིང་གཞན་དུ་གཡོ་བ་དང༌། རླུང་ལ་འོ་མ་བསྐོལ་བ་ས་ལ་ཕོག་མ་ཐག་པའི་རླངས་པ་འཐུལ་བ་དང༌། སྔོ་སོགས་བཞི་ལ་ཕན་ཚུན་དུམ་བུར་ ༼༥༤༩༽ ཆད་དེ་མེ་ཏོག་སྡོང་བུ་མེད་པ་ལྟ་བུ་དང༌། ནམ་མཁའ་ལ་རྩིག་པའི་བུ་ག་ལྟ་བུར་གྱུར་ཏེ་སྐྱེད་ཀྱང་མི་འཕེལ་བ་དང༌། རྣམ་ཤེས་ལ་ས་ལ་བྱས་པའི་དཀྱིལ་འཁོར་དང་འདྲ་བར་ཐོགས་བཅས་སུ་སྣང་བའོ། །གཉིས་པ་ནི། དམིགས་རྟེན་དེ་དག་ལ་ཡིད་གཏད་དེ་བསྒོམས་པས་གྲུབ་པའི་མཚན་མ་བྱུང་ཚུལ་ནི། དང་པོའི་སྐབས་སུ་དམིགས་ཡུལ་ས་དེ་འབྲེལ་ཆགས་སུ་ཇི་ལྟར་འདོད་བཞིན་དུ་སྤྲོ་ནུས་པ་དང༌།

གཉིས་པ་ལ། ཆུ་མི་གཡོ་ཞིང་གཞན་ལ་ཁྱབ་པར་སྤྲོ་ནུས་པ་དང༌། གསུམ་པ་ལ། མེ་ནམ་མཁའ་ལ་གནས་པའི་ཟླ་བ་དམར་པོ་ཟླུམ་པོ་ལྟ་བུ་གཞན་ལ་ཁྱབ་པར་སྤྲོ་ནུས་པ་དང༌། བཞི་པ་ལ། རླུང་ཇི་ལྟར་གནས་པ་ལྟར་འདུག་ཅིང་གཞན་ལ་ཁྱབ་པར་སྤྲོ་ནུས་པ་དང༌། སྔོ་སོགས་བཞི་ལ་དམིགས་རྟེན་ནོར་བུའི་རྔ་ཡབ་ལྟར་སྣང་ལ་དེས་ཁྱབ་པར་སྤྲོ་ནུས་པ་དང༌། དགུ་པ་ལ། ནམ་མཁའི་དཀྱིལ་འཁོར་ལྟར་ཐམས་ཅད་ལ་ཁྱབ་པར་སྤྲོ་ནུས་པ་དང༌། བཅུ་པ་ལ། སྣང་བའི་ཚོགས་ ༼༥༥༠༽ རྒྱ་ཆེན་པོས་གཟུགས་ཅན་ཐམས་ཅད་གསལ་བར་བྱེད་པ་ལྟ་བུའོ། །གསུམ་པ་ནི། ཟད་པར་གྱི་ཏིང་ངེ་འཛིན་དེ་དག་གྲུབ་པའི་བྱེད་པ་རིམ་བཞིན། གཟུགས་ཅན་གྱི་དངོས་པོ་རྣམས་གཅིག་མང་པོ་དང༌། མང་པོ་གཅིག་ཏུ་སྒྱུར་བར་ནུས་པ་དང༌། ཆུ་ལ་ཡང་བྱིང་བ་མེད་པར་གོམས་པ་འདོར་ནུས་པ་དང༌། བདུད་ཀྱི་གཞལ་ཡས་ཁང་བསྲེག་པའི་མེ་སྦོར་ནུས་པ་དང༌། རླུང་ལྟར་མྱུར་དུ་འགྲོ་བ་དང༌། གཟུགས་སོགས་སྔོན་པོར་སྤྲུལ་ཞིང་མུན་པའི་རང་བཞིན་ཅན་དུ་བྱེད་པ་དང༌། སེར་པོར་སྤྲུལ་ཞིང་གསེར་དུ་སྒྱུར་བ་དང༌། དེ་བཞིན་དུ་དམར་པོ་དང༌། དཀར་པོར་སྤྲུལ་ཞིང་ཇི་ལྟར་འདོད་པ་ལྟར་སྤྲུལ་ནུས་པ་དང༌། རྩིག་པ་སོགས་ལ་ཐོགས་མེད་དུ་འགྲོ་བ་དང༌། གཟུགས་ལྡང་བར་ཡང་བར་བྱེད་ཅིང་གཉིད་དང་རྨུགས་པ་རྒྱང་རིང་དུ་བྱེད་པའོ། །གཉིས་པ་ནི། སངས་རྒྱས་སའི་ཟད་པར་གྱི་སྐྱེ་མཆེད་བཅུ་ཆོས་ཅན། རྟོགས་པ་ཡེ་ཤེས་ཆོས་སྐུ་ཡིན་ཏེ། གཏན་ཚིགས་གོང་དང་འདྲ། གཉིས་པ་ནི། ཟིལ་གྱིས་གནོན་པའི་སྐྱེ་མཆེད་ ༼༥༥༡༽ ནི། ཞེས་སྐབས་སུ། གཉིས་ཀྱི་དང་པོ། ཟིལ་གནོན་གྱི་ཏིང་ངེ་འཛིན་ལ། མཚན་ཉིད། དབྱེ་བ། དོགས་གཅོད་དང་གསུམ། དང་པོ་ནི། བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་གཟུགས་ཅན་གྱི་རྣམ་ཐར་སྔོན་དུ་སོང་བའི་སྟོབས་ཀྱིས་རང་གི་དམིགས་ཡུལ་དུ་གྱུར་པའི་གཟུགས་དེས་ཆོས་གཞན་ཟིལ་གྱིས་གནོན་པར་ནུས་པའི་ཏིང་ངེ་འཛིན་མཚུངས་ལྡན་དང་བཅས་པ།

དབྱེ་ན། དབྱིབས་དང་ཁ་དོག་ཟིལ་གནོན་གྱི་སྐྱེ་མཆེད་གཉིས། དང་པོའི་མཚན་ཉིད། ཟིལ་གནོན་གྱི་སྐྱེ་མཆེད་གང་ཞིག རང་གི་དམིགས་ཡུལ་དུ་གྱུར་པའི་དབྱིབས་ཀྱི་གཟུགས་དེས་ཆོས་གཞན་ཟིལ་གྱིས་གནོན་པར་ནུས་པའི་ཏིང་ངེ་འཛིན་མཚུངས་ལྡན་དང་བཅས་པའོ། །དབྱེ་ན། གཟུགས་ཅན། གཟུགས་ཆེན་པོ། ཆུང་ངུ༌། གཟུགས་ཅན་མ་ཡིན་པའི་གཟུགས་ཆེན་པོ། ཆུང་ངུ༌། ཟིལ་གྱིས་གནོན་པའི་སྐྱེ་མཆེད་དང་བཞི། དང་པོ་གཉིས་ ༼༥༥༢༽ ཀྱི་མཚན་ཉིད། དབྱིབས་ཟིལ་གྱི་ནོན་གྱི་སྐྱེ་མཆེད་གང་ཞིག རྣལ་འབྱོར་པ་རང་ཉིད་གདུལ་བྱ་གཞན་ངོར་སྣང་བ་དང་བཅས་པའི་སྒོ་ནས་རང་གི་དམིགས་ཡུལ་དུ་གྱུར་པའི་གཟུགས་ཆེན་པོ་དེས། གཟུགས་ཆུང་ངུ་དེས་ཆོས་གཞན་སོགས་གོང་དང་འདྲ། ཕྱི་མ་གཉིས་ཀྱི་མཚན་ཉིད། དེ་གང་ཞིག རྣལ་འབྱོར་པ་རང་ཉིད་གདུལ་བྱ་གཞན་ངོར་མི་སྣང་བའི་སྒོ་ནས་རང་གི་དམིགས་ཡུལ་སོགས་འགྲེ། གཉིས་པའི་མཚན་ཉིད། དབྱེ་གཞི་གང་ཞིག རྣལ་འབྱོར་པ་རང་ལ་ནང་གཟུགས་ཅན་མ་ཡིན་པར་འདུ་ཤེས་པའི་སྒོ་ནས་རང་གི་དམིགས་ཡུལ་དུ་གྱུར་པའི་ཁ་དོག་གི་གཟུགས་དེས་ཆོས་གཞན་སོགས་འགྲེ། དབྱེ་ན། སྔོན་པོ། སེར་པོ། དམར་པོ། དཀར་པོ། ཟིལ་གྱིས་གནོན་པའི་སྐྱེ་མཆེད་བཞི། མཚན་ཉིད་རིམ་བཞིན་ཁ་དོག་ཟིལ་གནོན་གྱི་སྐྱེ་མཆེད་གང་ཞིག རང་གི་དམིགས་ཡུལ་དུ་གྱུར་པའི་སྔོན་པོ། སེར་པོ། དམར་པོ། དཀར་པོ་དེས་ཆོས་གཞན་སོགས་འགྲེ། 

༼༥༥༣༽ དེ་ཡང་མདོ་ལས། ནང་གཟུགས་མེད་པར་འདུ་ཤེས་ཤིང༌། ཕྱི་རོལ་གྱི་གཟུགས་སྔོན་པོ། ཁ་དོག་སྔོན་པོ། སྔོན་པོར་སྣང་བ། མདོག་སྔོན་པོ་འདི་ལྟ་སྟེ། དཔེར་ན་མེ་ཏོག་ཨོ་མ་ཀེ་ལྟ་བུའམ། ཡུལ་བཱ་ར་ནཱ་སེར་བྱས་པའི་གོས་ལྟར་སྔོ་བ། ཁ་དོག་སྔོ་བ་སྔོ་བར་སྣང་བ། མདོག་སྔོ་བར་མཐོང་ཡང་གཟུགས་དེ་དག་ཟིལ་གྱིས་མནན་ཏེ་འདུ་ཤེས་ཟིལ་གྱིས་མནན་ཏེ་མཐོང་ཞིང་དེ་ལྟར་འདུ་ཤེས་པ་འདི་ནི་ཟིལ་གྱིས་གནོན་པའི་སྐྱེ་མཆེད་ལྔ་པའོ། །དེ་བཞིན་དུ་སེར་པོ་ལ་ཤིང་ཀར་ཤི་ཀ་རའི་མེ་ཏོག་དང༌། དམར་པོ་ལ་མན་ཏུ་འཛིན་པ་ཀའི་མེ་ཏོག་དང༌། དཀར་པོ་ལ་སྐར་མ་པ་བ་སངས་དང་སྦྱར་ནས་གཞན་གསུམ་ལ་ཡང་གསུངས་སོ། །དེ་ལ་སྔོན་པོ་ཞེས་པས་ནི་མདོར་བསྟན། ཁ་དོག་སྔོན་པོ་ཞེས་པས་ལྷན་སྐྱེས་དང༌། སྔོན་པོ་སྣང་བ་ཞེས་པས་སྦྱར་བྱུང་དང༌། མདོག་སྔོན་པོ་འབྱུང་བ་ཞེས་པས་གཉིས་ཀའི་མདངས་གསལ་བའི་ཆ་བསྟན། མེ་ཏོག་ནི་ལྷན་ ༼༥༥༤༽ སྐྱེས་ཀྱི་དཔེ། གོས་ནི་སྦྱར་བྱུང་གི་དཔེ་ཡིན་ནོ། །དེས་ལྷག་མ་རྣམས་ལ་རིགས་བསྒྲེ། དེ་ཡང་དབྱིབས་ཟིལ་གནོན་གྱི་སྐྱེ་མཆེད་དང་པོ་གཉིས། གཟུགས་ཅན་གཟུགས་ལ་ལྟ་བའི་རྣམ་ཐར་གྱི་རྒྱུ་ལས་བྱུང༌། ཕྱི་མ་གཉིས། གཟུགས་ཅན་མ་ཡིན་པ་གཟུགས་ལ་ལྟ་བའི་རྣམ་ཐར་གྱི་རྒྱུ་ལས་བྱུང༌། ཁ་དོག་ཟིལ་གནོན་གྱི་སྐྱེ་མཆེད་བཞི་ནི། སྡུག་པའི་རྣམ་ཐར་གྱི་རྒྱུ་ལས་བྱུང་བ་ཡིན་ནོ། །གསུམ་པ་ནི། རྣམ་ཐར་ཟིལ་གནོན། ཟད་པར་གསུམ་ལ་ཁྱད་པར་ཅི་ཡོད་ཞེ་ན། དང་པོའི་སྐབས་སུ་རང་གི་དམིགས་ཡུལ་དེ་མཛེས་མི་མཛེས་སྣ་ཚོགས་སུ་ལྟ་བར་བྱེད། གཉིས་པའི་སྐབས་སུ། དེའི་སྟེང་དུ་ཆོས་གཞན་ཟིལ་གྱིས་གནོན་པར་ནུས་པ་ཡིན། གསུམ་པའི་སྐབས་སུ། རང་གི་དམིགས་པ་གཅིག་ཉིད་ཀྱིས་ཆོས་ཐམས་ཅད་ལ་ཁྱབ་པར་སྤྲོ་ནུས་པ་ཡིན་ནོ། །དེས་ན་གསུམ་པོ་འདི་སྔ་མ་ལས་ཕྱི་མ་འབྱུང་བ་ཡིན་ཏེ། མཛོད་འགྲེལ་ལས། ཟིལ་གྱིས་གནོན་ ༼༥༥༥༽ པའི་སྐྱེ་མཆེད་རྣམས་ནི་རྣམ་པར་ཐར་པ་འཇུག་པར་བྱེད་པ་ཅན་ཡིན་ལ།

ཟད་པར་གྱི་སྐྱེ་མཆེད་རྣམས་ནི་ཟིལ་གྱིས་གནོན་པའི་སྐྱེ་མཆེད་འཇུག་པར་བྱེད་པ་ཅན་ཡིན་ཏེ། གོང་ནས་གོང་དུ་ཁྱད་པར་འཕགས་པའི་ཕྱིར་རོ། །ཞེས་སོ། །གཉིས་པ་ནི། སངས་རྒྱས་སའི་ཟིལ་གནོན་གྱི་སྐྱེ་མཆེད་བརྒྱད་ཆོས་ཅན། རྟོགས་པ་ཡེ་ཤེས་ཆོས་སྐུ་ཡིན་ཏེ། གཏན་ཚིགས་གོང་དང་འདྲ། གསུམ་པ་ནི། ཉན་ཐོས་ཉོན་མོངས་མེད་པའི་ལྟ། །ཞེས་སྐབས་སུ། གཉིས་ཀྱི་དང་པོ། ཉོན་མོངས་པ་མེད་པའི་ཏིང་ངེ་འཛིན་ལ། མཚན་ཉིད། དབྱེ་བ་གཉིས། དང་པོ་ནི། བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་ཉོན་སྒྲིབ་སྤངས་པའི་མི་སློབ་པའི་ཏིང་ངེ་འཛིན་མཚུངས་ལྡན་དང་བཅས་པའོ། །དབྱེ་ན། ཉན་ཐོས་དང༌། སངས་རྒྱས་ཀྱི་ཉོན་མོངས་པ་མེད་པའི་ཏིང་ངེ་འཛིན་གཉིས། དང་པོའི་མཚན་ཉིད་དེ་གང་ཞིག ཉན་ཐོས་མི་སློབ་པའི་རྒྱུད་ཀྱི་ཏིང་ངེ་འཛིན་ ༼༥༥༦༽ མཚུངས་ལྡན་དང་བཅས་པ། མཚན་གཞི། གཉིས་ཀའི་ཆ་ལས་རྣམ་པར་གྲོལ་བའི་ཉན་ཐོས་དགྲ་བཅོམ་པའི་རྒྱུད་ཀྱི་མཁྱེན་པ་ལྟ་བུ། གཉིས་པའི་མཚན་ཉིད། སྒྲིབ་གཉིས་བག་ཆགས་དང་བཅས་པ་ཟད་པར་སྤངས་པའི་ཏིང་ངེ་འཛིན་མཚུངས་ལྡན་དང་བཅས་པ། མཚན་གཞི། རྣམ་མཁྱེན་ལྟ་བུ། གལ་ཏེ། སངས་རྒྱས་འཕགས་པའི་ཏིང་ངེ་འཛིན་ཆོས་ཅན། དང་པོའི་མཚན་ཉིད་དེར་ཐལ། མཚོན་བྱ་དེའི་ཕྱིར་ཏེ། ཉོན་མོངས་པ་ཐམས་ཅད་སྤངས་པའི་ཏིང་ངེ་འཛིན་ཡིན་པའི་ཕྱིར། གཉིས་པ་ལ། ཉན་ཐོས་དགྲ་བཅོམ་པའི་རྒྱུད་ཀྱི་ཏིང་ངེ་འཛིན་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར་ཏེ། སངས་རྒྱས་ཀྱི་ཉོན་མོངས་པ་གཞི་མ་གྲུབ་པའི་ཏིང་ངེ་འཛིན་ཡིན་པའི་ཕྱིར། སངས་རྒྱས་འཕགས་པའི་ཡིད་ཀྱི་རྣམ་པར་ཤེས་པ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། ཏིང་ངེ་འཛིན་དུ་ཐལ། དེའི་ཕྱིར། ཞེ་ན། དང་པོ་ལ། སངས་རྒྱས་ ༼༥༥༧༽ འཕགས་པའི་རྒྱུད་ཀྱི་འགོག་བདེན་ཆོས་ཅན། ཉན་ཐོས་དགྲ་བཅོམ་པའི་རྒྱུད་ཀྱི་མྱང་འདས་སུ་ཐལ། དེའི་རྒྱུད་ཀྱི་ཉོན་སྒྲིབ་སྤངས་པའི་མྱང་འདས་ཡིན་པའི་ཕྱིར་ཏེ།

ཉོན་སྒྲིབ་ཐམས་ཅད་སྤངས་པའི་མྱང་འདས་ཡིན་པའི་ཕྱིར། གཉིས་པ་ལ། ཉན་ཐོས་ཀྱི་མཐོང་ལམ་ཆོས་ཅན། སངས་རྒྱས་འཕགས་པའི་ཐུགས་རྒྱུད་ཀྱི་ཟག་མེད་ཀྱི་ལམ་ཡིན་པར་ཐལ། སངས་རྒྱས་འཕགས་པའི་ཐུགས་རྒྱུད་ཀྱི་ཟག་པ་གཞི་མ་གྲུབ་པའི་ལམ་ཡིན་པའི་ཕྱིར། གསུམ་པ་ལ། བྱང་འཕགས་ཀྱི་གང་ཟག་གི་བདག་མེད་རྟོགས་པའི་རྟོགས་རིགས་ཆོས་ཅན། ཉན་ཐོས་ཀྱི་ལམ་དུ་ཐལ། ཤེས་བྱ་ཉན་ཐོས་ཀྱི་ལམ་ཡིན་པའི་ཕྱིར། གཉིས་པ་ནི། སངས་རྒྱས་ཀྱི་ཉོན་མོངས་པ་མེད་པའི་ཏིང་ངེ་འཛིན་ཆོས་ཅན། ཉན་ཐོས་ཀྱི་ཉོན་མོངས་པ་མེད་པའི་ཏིང་ངེ་འཛིན་ལས་ཁྱད་པར་དུ་འཕགས་པ་ཡིན་ཏེ། གདུལ་བྱ་གཞན་རྒྱུད་ཀྱི་ཉོན་མོངས་པ་དྲུང་ནས་འབྱིན་པར་བྱེད་པའི་མཐར་ ༼༥༥༨༽ ཐུག་གི་ཏིང་ངེ་འཛིན་ཡིན་པའི་ཕྱིར། གསུམ་པ་ལོངས་སྐུ་ནི། མཚན་ནི་སུམ་ཅུ་རྩ་གཉིས་དང༌། །ཞེས་སྐབས་སུ། གཉིས་ཀྱི་དང་པོ་ལོངས་སྐུ་ལ། ཁྱད་ཆོས་སྤྱིར་བསྟན་པ། མཚན་ཉིད་བསྡུས་ཏེ་བསྟན་པ། ཡོན་ཏན་གྱི་ཁྱད་པར་རོ། །དང་པོ་ནི། ཁྱད་ཆོས་ལྔ་དང་ལྡན་ཏེ། གསུང༌། སྐུ། ཐུགས། མཛད་པ། སྣང་ཚུལ་གྱི་ཁྱད་ཆོས་སོ། །དང་པོ་ནི། ཐེག་ཆེན་གྱི་ཆོས་སྣ་ཚོགས་ལ་ལོངས་སྤྱོད་པ། གཉིས་པ་ནི། མཚན་དཔེའི་འོད་ཟེར་གྱི་སྐུ་མངའ་བ། གསུམ་པ་ནི། གཞན་དོན་ལ་བརྩོན་པའི་རྣམ་གྲོལ་གྱི་ཐུགས་རྗེ་མངའ་བ། བཞི་པ་ནི། ཡིད་བཞིན་གྱི་ནོར་བུ་ལྟར་མཛད་པ་ལྷུན་གྱིས་གྲུབ་པ། ལྔ་པ་ནི། གདུལ་བྱའི་བློ་ངོར་ཁ་དོག་དང་དབྱིབས་སྣ་ཚོགས་སུ་སྣང་ཡང་རང་བཞིན་དུ་མ་གྲུབ་པ་སྟེ། རྒྱུད་བླར། སྣ་ཚོགས་དམ་ཆོས་འོད་ཟེར་མངའ་བའི་སྐུས། །འགྲོ་བའི་རྣམ་གྲོལ་དོན་གྲུབ་ལ་བརྩོན་པ། །མཛད་པ་ཡིད་བཞིན་ནོར་བུའི་ ༼༥༥༩༽ རྒྱལ་བཞིན་ཏེ། །སྣ་ཚོགས་དངོས་དང་དེ་ཡི་རང་བཞིན་མིན། །ཞེས་སོ། །གཉིས་པ་ནི། སངས་རྒྱས་ཀྱི་སྤྲུལ་པ་སྣ་ཚོགས་ཀྱི་སྤྲུལ་གཞིར་གྱུར་པའི་མཐར་ཐུག་གི་གཟུགས་སྐུ་གང་ཞིག ཐེག་པ་ཆེན་པོའི་ཆོས་ཀྱིས་གདུལ་བྱ་དག་པ་འབའ་ཞིག་གི་དོན་དངོས་སུ་མཛད་པ།

ཡང་ན་ངེས་པ་ལྔ་ལྡན་གྱི་མཐར་ཐུག་གི་གཟུགས་སྐུ། ངེས་པ་ལྔ་ནི། ངོ་བོ་ངེས་པ་མཚན་དཔེས་བརྒྱན་པ། ཆོས་ངེས་པ་ཐེག་ཆེན་གྱི་ཆོས་ཁོ་ན་གསུང་པ། འཁོར་ངེས་པ་བྱང་འཕགས་ཁོ་ནས་བསྐོར་བ། གནས་ངེས་པ་འོག་མིན་སྟུག་པོ་བཀོད་པ་ཁོ་ནར་བཞུགས་པ། དུས་ངེས་པ་འཁོར་བ་མ་སྟོངས་ཀྱི་བར་དུ་སྐུའི་སྣང་བ་མི་སྡུད་པར་བཞུགས་པའོ། །དེ་ལ་དབྱེ་ན། སར་གནས་ཀྱི་བྱང་སེམས་འཕགས་པ་མཐའ་དག་ལ་སྣང་བའི་ལོངས་སྐུ་ཙམ་དང༌། ས་བཅུ་པ་ཡན་ཆོད་ཀྱི་སྤྱོད་ཡུལ་དུ་གྱུར་པའི་ལོངས་སྐུ་གཉིས་ཡོད། ཅེས་དབུ་མ་པ་ཆོས་ཀྱི་བཤེས་གཉེན་བཞེད། དང་པོ་ནི། སྐྱབས་ ༼༥༦༠༽ གསུམ་བདུན་ཅུ་པ་ལས། བསོད་ནམས་ཚོགས་ནི་དཔག་མེད་ལས། །འཁྲུངས་པ་དེ་ནི་རྒྱལ་བའི་སྲས། །མཐོང་བར་གྱུར་པའི་སྐུ་དེ་ཡི། །ཆོས་ཀྱི་ཚོགས་ལ་སྤྱོད་འདི་ནི། །རྒྱལ་སྲས་རྣམས་ཀྱི་སྤྱོད་པ་ཡིན། །ཞེས་སོ། །གཉིས་པ་ནི། རིན་ཆེན་ཕྲེང་བར། བསམ་ཡས་ཡེ་ཤེས་ཡུལ་གྱི་བདག །དབང་ཕྱུག་ཆེན་པོའི་མཆོག་ཡིན་ནོ། །ཞེས་སོ། །གསུམ་པ་ལ། མཚན་དཔེའི་ཡོན་ཏན་དང༌། གནས་ངེས་པ་བྱེ་བྲག་ཏུ་བཤད་པའོ། །དང་པོ་ལ་མཚན་དཔེ་བྱེད། དེ་དག་གི་ཁྱད་པར་རོ། །དང་པོ་ལ། རྒྱུ། ངོ་བོ། དབྱེ་བའོ། །དང་པོ་ནི། སྦྱིན་པ་དང་ཚུལ་ཁྲིམས་ཀྱིས་བསྡུས་པའི་བསོད་ནམས་ཀྱི་ཚོགས་རྒྱ་ཆེན་པོ་ནི་མཚན་དཔེའི་རྒྱུར་སྤྱིར་བཤད་ཅིང༌། ཉེ་བའི་རྒྱུ་ནི། ཆོས་སྨྲ་བའི་གང་ཟག་ལ་བསྙེན་བཀུར་ཕུན་སུམ་ཚོགས་པ་བྱེད་པ་སྟེ། མདོ་ལས། གདན་རྒྱུ་སྣ་ཚོགས་ཆོས་ཀྱི་གདན་དུ་བཏིང༌། གཞན་ལ་སྟི་སྟང་བྱེད་ལ་སྐྱོ་ངལ་མེད། །ཆོས་སྨྲ་བ་ལ་འཐབ་མོ་ངོར་མི་རྒོལ། །འདི་ ༼༥༦༡༽ དག་མཚན་རྣམས་ཕུན་སུམ་ཚོགས་པའི་རྒྱུ། །ཞེས་སོ། །གཉིས་པ་ནི། རང་མཚན་དུ་འགྲུབ་བྱེད་ཀྱི་རྒྱུ་ཕུན་ཚོགས་ལས་བྱུང་ཞིང༌། རང་གང་ལ་ལྡན་པའི་རྟེན་གྱི་གང་ཟག་སངས་རྒྱས་སུ་མཚོན་པར་བྱེད་པའི་གཟུགས་ཅན་ཡོན་ཏན་ཏེ། རྒྱན་ལས། ལུས་ཅན་ཀུན་གྱི་ཁྱོད་མཐོང་ན། །སྐྱེས་བུ་དམ་པ་ལེགས་པར་འཚལ། །ཞེས་སོ། །དབྱེ་ན།

ཕྱག་ཞབས་འཁོར་ལོའི་མཚན་དང་ལྡན་པ་ལ་སོགས་པ་སུམ་ཅུ་རྩ་གཉིས་སོ། །གཉིས་པ་ལ། རྒྱུ་སྔར་བཞིན། ངོ་བོ། རང་དཔེ་བྱད་དུ་འགྲུབ་བྱེད་ཀྱི་རྒྱུ་ཕུན་ཚོགས་ལ་རྟེན་ནས། མཐོང་བ་ཙམ་གྱིས་གཞན་དྭང་བ་འདྲེན་པར་བྱེད་པའི་བྱེད་ཆོས་དང་ལྡན་པའི་གཟུགས་ཅན་གྱི་ཡོན་ཏན་ཏེ། མཐོང་བ་ཙམ་གྱིས་རབ་དང་བར། །མཛད་པ་ཁྱོད་ལ་ཕྱག་འཚལ་ལོ། །ཞེས་སོ། །དབྱེ་ན། སེན་མོ་ཟངས་ཀྱི་མདོག་ལྟར་དམར་བ་ལ་སོགས་པའི་དཔེ་བྱད་བརྒྱད་ཅུ། གསུམ་པ་ནི། མཚན་ནི་སྐུ་མཛེས་པར་བྱེད་པའི་ ༼༥༦༢༽ གཙོ་བོ་ཡིན་ལ། དཔེ་བྱད་ནི་དེའི་ཆ་ཤས་སྟེ་འཁོར་ཡིན། དཔེར་ན། འཁོར་ལོ་རྩིབས་སྟོང་དང་ལྡན་པའི་ཕྱག་ནི་མཚན། ཕྱག་དེ་ལ་ལྡན་པའི་སེན་མོ་ཟངས་ཀྱི་མདོག་ལྟར་དམར་བ་དང༌། ཟླུམ་པོ་ལ་སོགས་པ་ནི་དཔེ་བྱད་དོ། །གཉིས་པ་ལ། དགག་བཞག་གཉིས། དང་པོ་ལ། ཁ་ཅིག་ལོངས་སྐུ་བཞུགས་པའི་གནས་འོག་མིན་ནི། གཟུགས་ཁམས་གནས་རིགས་བཅུ་བདུན་གྱི་ནང་ཚན་དུ་གྱུར་པའི་འོག་མིན་ཏེ། ལང་གཤེགས་ལས། གཟུགས་ཀྱི་ཁམས་ཀྱི་འོག་མིན་དུ། །འདོད་ཆགས་བྲལ་བར་ཁྱོད་འཚང་རྒྱའོ། །ཞེས་གསུངས་པའི་ཕྱིར། ཟེར། ལོངས་སྐུའི་སྐུ་དངོས་ཀྱི་གདུལ་བྱར་གྱུར་པའི་ཉན་ཐོས་ཡོད་པར་ཐལ། ཁས་ལེན་རྟགས། གཟུགས་ཁམས་གནས་རིགས་བཅུ་བདུན་གྱི་ནང་ཚན་དུ་གྱུར་པའི་འོག་མིན་ཆོས་ཅན་རང་རྒྱུ་ལས་ཉོན་གྱི་དབང་གིས་བྱུང་བའི་ཟག་བཅས་མ་ཡིན་པར་ཐལ། ལོངས་སྐུ་བཞུགས་པའི་གནས་འོག་མིན་དེ་ཡིན་པའི་ཕྱིར། ཁྱབ་སྟེ། ཀུན་ ༼༥༦༣༽ བཏུས་ལས། ཡོངས་སུ་དག་པའི་འཇིག་རྟེན་གྱི་ཁམས་དེ་དག་ནི་སྡུག་བསྔལ་གྱི་བདེན་པ་མ་ཡིན་པར་བལྟ་སྟེ། དེ་དག་ལས་དང་ཉོན་མོངས་པས་བསྐྱེད་པ་མ་ཡིན། ལས་དང་ཉོན་མོངས་པའི་དབང་གིས་བྱུང་བ་མ་ཡིན་གྱི། སྨོན་ལམ་དང་དགེ་བའི་རྩ་བའི་དབང་གིས་བྱུང་བ་དག་གོ །ཞེས་སོ། །རང་ལུགས་ཐ་སྙད་རྣམ་འཇོག་དང༌། དོན་གནས་ཚོད་ཀྱི་དབང་དུ་བྱས་པ་གཉིས། །དང་པོ་ནི། གཟུགས་ཁམས་ཀྱི་གནས་འོག་མིན་གྱི་སྟེང་ན་དབང་ཕྱུག་ཆེན་པོའི་གནས་དེ་ཞེས་བྱ་བ་ཡོད་ཅིང་དེ་ཉིད་ལ་ལོངས་སྐུའི་གནས་སུ་བཤད་པ་ཡོད་དེ།

ལང་གཤེགས་ལས། རིན་ཆེན་སྣ་ཚོགས་མཛེས་པ་ཡིས། །འོག་མིན་གནས་ནི་ཉམས་དགའ་བར། །གཙང་མའི་གནས་ཀྱི་སྟེང་བཞུགས་ནས། །ཞེས་དང༌། ཀཱ་མ་ལ་ཤི་ལས། འོག་མིན་ཞེས་བྱ་བ་ནི་ལྷ་དག་སྟེ། དེ་དག་གི་ཕྱོགས་གཅིག་ན་གཙང་མའི་ལྷ་རྣམས་ཡོད་དོ། །དེར་འཕགས་པ་ཉིད་འབའ་ཞིག་གནས་སོ། །དེ་དག་ ༼༥༦༤༽ གི་སྟེང་ན་དབང་ཕྱུག་ཆེན་པོའི་གནས་ཞེས་བྱ་བ་ཡོད་དེ། དེར་ས་བཅུ་པ་ལ་བཞུགས་པའི་བྱང་ཆུབ་སེམས་དཔའ་སྲིད་པ་ཐ་མ་པ་ཁོ་ན་སྐྱེ་བ་བཞེས་པ་ཡིན་ལ། འདི་ནི་དེ་ལྟ་བུའི་སྤྲུལ་པ་དམིགས་པ་ཡིན་ནོ། །ཞེས་བཤད། གཉིས་པ་ནི། སྲིད་པ་ཐ་མ་པའི་བྱང་ཆུབ་སེམས་དཔའ་གང་དུ་སངས་རྒྱས་པའི་གནས་དེ་ལ་འོག་མིན་སྟུག་པོ་བཀོད་པའི་ཐ་སྙད་འདོགས་པ་ཡིན་ཏེ། སྲིད་པ་ཐ་མ་པའི་བྱང་སེམས་ཀྱི་དང་པོར་ལོངས་སྐུ་མངོན་དུ་བྱས་པའི་ཚེ། མ་དག་སའི་འཁྲུལ་སྣང་འདི་དག་འགགས་ནས་སྔོན་གྱི་སྨོན་ལམ་དང་དགེ་བའི་རྩ་བའི་དབང་གིས་ཁྱད་པར་དུ་བྱས་པའི་ཞིང་འབའ་ཞིག་འགྲུབ་པའི་ཕྱིར་ཏེ། ཡེ་ཤེས་བླ་ན་མེད་པའི་རྒྱུད་ལས། སེམས་ཉིད་བདེ་སྟེར་ལྷན་ཅིག་སྐྱེས། །འོག་མིན་གཙང་མའི་གནས་མཆོག་གོ །ཞེས་སོ། །དེ་ཡང་སྟོན་པ་འདིའི་ལོངས་སྐུ་ནི་རྣམ་སྣང་གངས་ཆེན་མཚོ་ཡིན་ཞིང༌། དེའི་ཞིང་ཁམས་ནི་གཞི་དང་སྙིང་པོ་མེ་ཏོག་གིས་རྒྱན་པ་ཡིན་ལ། དེ་དག་གི་ཚད་ནི། གླིང་ ༼༥༦༥༽ བཞི་བྱེ་བ་ཕྲག་བརྒྱ་ལ་སྟོང་གསུམ། དེ་བྱེ་བ་ཕྲག་བརྒྱ་ལ་རབ་འབྱམས་ཀྱི་འཚམས་སྦྱར་ཅིག དེ་བྱེ་བ་ཕྲག་བརྒྱ་ལ་རབ་འབྱམས་ཀྱི་རྒྱུད་དང་པོ། དེ་བྱེ་བ་ཕྲག་བརྒྱ་ལ་རབ་འབྱམས་ཀྱི་རྒྱུད་བར་པ། དེ་བྱེ་བ་ཕྲག་བརྒྱ་ནི་གཞི་དང་སྙིང་པོ་མེ་ཏོག་གིས་བརྒྱན་པའི་ཚད་དོ། །དེ་ཡང་ལོངས་སྐུའི་ཞིང་ཁམས་དག་པའི་འཇིག་རྟེན་ལ་སྐད་ཅིག་གཅིག་གིས་འཇིག་པའི་དྲྭ་བའི་མི་རྟག་པ་ཡོད་ཀྱང༌། མེ་ཆུ་རླུང་གསུམ་གྱི་རྐྱེན་གྱིས་འཇིག་པ་མེད་དེ། དེ་དག་རྐྱེན་གྱིས་འཇིག་པ་ནི་མ་དག་པའི་སྣོད་ཀྱི་འཇིག་རྟེན་གྱི་ཁྱད་ཆོས་ཡིན་པའི་ཕྱིར།

རྡོ་རྗེ་རྩེ་མོ་ལས། འོག་མིན་སྟུག་པོ་ཉམས་དགའ་ཞིང༌། །སྡུག་པའི་ཞིང་ཁམས་འཇིག་མེད་པ། །དེ་ན་སངས་རྒྱས་རྣམས་ཀྱི་ཆོས། །རྫོགས་པར་ལོངས་སྤྱོད་ཚུལ་འདི་འབྱུང༌། །ཞེས་སོ། །གལ་ཏེ་འདོད་པའི་རྟེན་ཅན་གྱི་ལོངས་སྐུ་ཡོད་པར་ཐལ། འདོད་པའི་རྟེན་ཅན་གྱི་བྱང་སེམས་ཀྱི་ལོངས་སྐུ་མངོན་དུ་བྱེད་པ་ཡོད་པའི་ཕྱིར། འདོད་ན། ལོངས་ ༼༥༦༦༽ སྐུ་ཡིན་ན། འོག་མིན་གྱི་རྟེན་ཅན་ཡིན་པས་མ་ཁྱབ་པར་ཐལ་ལོ། །ཞེ་ན། སེམས་ཅན་གྱི་ལུས་རྟེན་ཅན་གྱི་ལོངས་སྐུ་ཡོད་པར་ཐལ། སེམས་ཅན་གྱི་ལུས་རྟེན་ཅན་གྱི་བྱང་སེམས་ཀྱི་ལོངས་སྐུ་མངོན་དུ་བྱེད་པ་ཡོད་པའི་ཕྱིར། འདོད་ན། ལོངས་སྐུ་ཡིན་ན་སངས་རྒྱས་ཀྱི་ལུས་རྟེན་ཅན་ཡིན་པས་མ་ཁྱབ་པར་ཐལ་ལོ། །གལ་ཏེ་སྐྱོན་མེད་དེ། བྱང་སེམས་ཀྱི་ལོངས་སྐུ་མངོན་དུ་བྱས་པའི་ཚེ། སེམས་ཅན་གྱི་ལུས་རྟེན་གྱི་རིགས་འདྲ་དོར་ནས་མཚན་དཔེས་བརྒྱན་པའི་སངས་རྒྱས་ཀྱི་སྐུར་འགྱུར་བའི་ཕྱིར་ཞེ་ན། སྔ་མ་ལ་སྐྱོན་མེད་དེ། འདོད་པའི་རྟེན་ཅན་གྱི་བྱང་སེམས་ཀྱིས་ལོངས་སྐུ་མངོན་དུ་བྱས་པའི་ཚེ། སྔར་གྱི་འདོད་པའི་རྟེན་ཅན་ཡིན་པ་དོར་ནས་དག་སའི་རྟེན་འོག་མིན་གྱི་རྟེན་ཅན་དུ་འགྱུར་བའི་ཕྱིར། གཉིས་པ་ནི། རྣམ་སྣང་གངས་ཆེན་མཚོ་ཆོས་ཅན། ལོངས་སྤྱོད་རྫོགས་པའི་སྐུ་ཡིན་ཏེ། ངེས་པ་ལྔ་ལྡན་གྱི་མཐར་ཐུག་གི་གཟུགས་སྐུ་ཡིན་པའི་ཕྱིར། ༼༥༦༧༽ བཞི་པ་སྤྲུལ་སྐུ་ནི། གང་གིས་སྲིད་པ་ཇི་སྲིད་པར། །ཞེས་སྐབས་སུ། གཉིས་ཀྱི་དང་པོ། སྤྲུལ་སྐུ་ལ། ངོ་བོ། དབྱེ་བ། དོགས་གཅོད་དང་གསུམ། དང་པོ་ལ། དགག་བཞག་གཉིས། དང་པོ་ལ། ཁ་ཅིག སངས་རྒྱས་ཀྱི་སྤྲུལ་སྐུ་སངས་རྒྱས་མཚན་ཉིད་པ་མ་ཡིན་ཏེ། གལ་ཏེ་ཡིན་ན། བཻ་ཌཱུརྻའི་ས་གཞི་ལ་ཤར་བའི་ལྷ་དབང་གིས་གཟུགས་བརྙན་དེ་ལྷ་དབང་མཚན་ཉིད་པར་ཐལ། ཁས་ལེན་རྟགས། ཁྱབ་སྟེ། རྒྱུད་བླར། ཇི་ལྟར་བཻཌཱུར་ས་གཞི་གཙང་མ་ལ། །ལྷ་དབང་ལུས་ཀྱི་གཟུགས་བརྙན་སྣང་བ་ལྟར། །དེ་བཞིན་འགྲོ་སེམས་ས་གཞི་གཙང་མ་ལ། །ཐུབ་པའི་དབང་པོའི་སྐུ་ཡི་གཟུགས་བརྙན་འཆར། །ཞེས་གསུངས་པའི་ཕྱིར།

ཆུ་ནང་དུ་ཤར་བའི་ཟླ་བའི་གཟུགས་བརྙན་དེ་ཟླ་བར་ཐལ། ཁས་ལེན་རྟགས། ཁྱབ་སྟེ། རྒྱུད་བླར། དག་ལས་ཉེ་དང་རིང་རྣམས་ལ། །འཇིག་རྟེན་རྒྱལ་བའི་དཀྱིལ་འཁོར་དུ། །ཆུ་དང་ ༼༥༦༨༽ ནམ་མཁའ་ཟླ་གཟུགས་བཞིན། །དེ་མཐོང་བ་ནི་རྣམ་པ་གཉིས། །ཞེས་སོ། །སྒྱུ་མ་མཁན་གྱིས་སྤྲུལ་པའི་རྟ་གླང་དེ་རྟ་གླང་མཚན་ཉིད་པར་ཐལ། ཁས་ལེན་རྟགས། ཁྱབ་སྟེ། རབ་དབྱེ་ལས། གལ་ཏེ་སངས་རྒྱས་དངོས་ལ་ནི། །ལས་ངན་སྨིན་པར་འདོད་ན་ཡང༌། །ལོངས་སྤྱོད་རྫོགས་པའི་སྐུ་ཉིད་ལ། །སྨིན་པར་རིགས་ཀྱི་སྤྲུལ་པའི་སྐུ། །ཤཱཀྱ་ཐུབ་པ་ལ་སོགས་ལ། །སྨིན་པར་འདོད་པ་མུན་སྤྲུལ་ཡིན། །དཔེར་ན་སྒྱུ་མའི་མཁན་པོ་ལ། །ལས་ངན་འབྱུང་གི་ངོས་སྤྲུལ་པའི། །སྒྱུ་མ་ལ་ནི་མི་འབྱུང་བཞིན། །དེས་ན་དགོངས་པ་ཤེས་དགོས་སོ། །ཞེས་ཟེར། གདུལ་བྱ་རིགས་ཅན་གསུམ་ལ་ཆོས་འཁོར་བསྐོར་བ་པོའི་སངས་རྒྱས་གཞི་མ་གྲུབ་པར་ཐལ། སངས་རྒྱས་ཀྱི་སྤྲུལ་སྐུ་སངས་རྒྱས་མ་ཡིན་པ་གང་ཞིག ལོངས་སྐུ་དང་ཆོས་སྐུ་དེ་མ་ཡིན་པའི་ཕྱིར། དེ་བཞིན་གཤེགས་པ་ལ་ངན་སེམས་ཀྱི་ཁྲག་འབྱིན་པའི་མཚམས་མེད་ཀྱི་ལས་གཞི་མ་གྲུབ་པར་ཐལ། སྤྲུལ་སྐུ་སངས་རྒྱས་མ་ཡིན་ 

༼༥༦༩༽ པ་གང་ཞིག ལོངས་སྐུ་ལ་དེ་ལྟ་བུ་མི་ནུས་པའི་ཕྱིར། གདུལ་བྱ་མཐའ་དག་གི་དོན་སྒྲུབ་པའི་ཕྱིར་དུ་བསྐལ་པ་གྲངས་མེད་གསུམ་དུ་ཚོགས་བསག་པ་དགོས་པ་མེད་པར་ཐལ། སྔོན་གྱི་སྨོན་ལམ་གྱི་སྟོབས་ཀྱིས་གདུལ་བྱ་དག་མ་དག་སྣ་ཚོགས་ཀྱི་དོན་དངོས་སུ་མཛད་པའི་སངས་རྒྱས་འཕགས་པ་གཞི་མ་གྲུབ་པའི་ཕྱིར། རྟགས་ཁས། རང་ལུགས། ཁྱད་ཆོས་སྤྱིར་བསྟན་པ་དང༌། མཚན་ཉིད་བསྡུས་ཏེ་བསྟན་པའོ། །དང་པོ་ནི། ཁྱད་ཆོས་བཞི་དང་ལྡན་ཏེ། དང་པོར་གདུལ་བྱ་རྣམས་མྱང་འདས་ཀྱི་ལམ་ལ་འགོད་པ། བར་དུ་ཐེག་ཆེན་དུ་སྨིན་པ། མཐར་བྱང་ཆུབ་ཏུ་ལུང་སྟོན་པ། དེའི་ཆེད་དུ་འཕྲིན་ལས་རྒྱུན་མི་ཆད་པའི་གཞི་དང་ལྡན་པའི་ཕྱིར་ཏེ། རྒྱུད་བླར། འཇིག་རྟེན་ཞི་བའི་ལམ་ལ་འཇུག་པ་དང༌། །རབ་ཏུ་སྨིན་དང་ལུང་སྟོན་རྒྱུ་ཡི་གཟུགས། །གང་ཡིན་དེ་ཡང་འདིར་ནི་རྟག་གནས་ཏེ། །ནམ་མཁའི་ཁམས་ ༼༥༧༠༽ སུ་གཟུགས་ཀྱི་ཁམས་བཞིན་ནོ། །འདིའི་ཁྱད་ཆོས་རྒྱས་པ་མཛད་པ་བཅུ་གཉིས་ཀྱི་རྣམ་བཞག་ཏུ་ཤེས་པར་བྱའོ། །གཉིས་པ་ལ། ཁ་ཅིག་འཛམ་བུའི་གླིང་དུ་མཛད་པ་བཅུ་གཉིས་ཀྱི་ཚུལ་བསྟན་པའི་མཐར་ཐུག་གི་གཟུགས་སྐུ་དེ་སངས་རྒྱས་ཀྱི་སྤྲུལ་སྐུའི་མཚན་ཉིད་ཡིན་ཞེ་ན། གཞན་དོན་དུ་རི་བོང་དུ་སྤྲུལ་པའི་སྐྱེ་བ་སྤྲུལ་སྐུ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། མཆོག་གི་སྤྲུལ་སྐུར་ཐལ་ལོ། །རང་ལུགས། འཇིག་རྟེན་གྱི་ཁམས་སྣ་ཚོགས་ཀྱི་སྒོ་ནས་སེམས་ཅན་གྱི་དོན་དངོས་སུ་མཛད་པའི་མཐར་ཐུག་གི་གཟུགས་སྐུ་དེའི་མཚན་ཉིད་ཡིན་ཏེ། རྒྱན་ལས། སངས་རྒྱས་སྤྲུལ་པ་དཔག་མེད་པ། །སྤྲུལ་པའི་སྐུར་ནི་འདོད་པ་སྟེ། །དོན་གཉིས་ཕུན་སུམ་ཚོགས་པ་ནི། །རྣམ་པ་ཐམས་ཅད་གཉིས་ལ་གནས། །ཞེས་སོ། །དབྱེ་ན། བཟོ་སྤྲུལ་སྐུ། སྐྱེ་བ། མཆོག་གི་སྤྲུལ་སྐུ་དང་གསུམ། དང་པོ་ནི། དྲི་ ༼༥༧༡༽ ཟའི་རྒྱལ་པོ་རབ་དགའ་འདུལ་བའི་ཕྱིར་དུ་པི་ཝང་མཁན་དུ་སྤྲུལ་པ་ལྟ་བུ། གཉིས་པ་ནི།

གདུལ་བྱའི་དོན་དུ་རི་བོང་ལ་སོགས་པ་སྐུའི་བཀོད་པ་སྣ་ཚོགས་སྟོན་པ་སྟེ། དཀོན་མཆོག་སྒྲོན་མེའི་མདོ་ལས། དེ་དག་དཀོན་པ་ལྗོན་ཤིང་ཆེན་པོར་གྱུར། །སྨན་དང་མི་ཟད་རིན་ཆེན་གཏེར་རྣམས་དང༌། །ཡིད་བཞིན་ནོར་བུར་འདོད་སྦྱིན་སྙིང་རྗེ་དང༌། །ལམ་གོལ་སོང་བ་རྣམས་ལ་ལམ་སྟོན་འགྱུར། །ཞེས་སོ། །གསུམ་པ་ནི། འཛམ་བུའི་གླིང་དུ་མཛད་པ་བཅུ་གཉིས་ཀྱི་ཚུལ་སྟོན་པའི་སྤྲུལ་སྐུའོ། །རྒྱན་ལས། བཟོ་དང་སྐྱེ་དང་བྱང་ཆུབ་ཚེ། །མྱ་ངན་འདས་པ་རྟག་སྟོན་པས། །སངས་རྒྱས་སྤྲུལ་པའི་སྐུ་འདི་ནི། །རྣམ་པར་གྲོལ་བའི་ཐབས་ཆེན་པོ། །ཞེས་སོ། །གསུམ་པ་ནི། ཊཱི་ཀར། འགའ་ཞིག་དུ་གཟུགས་སྐུ་གཉིས་སངས་རྒྱས་སུ་བཤད་པ་དང༌། གསེར་འོད་དམ་པ་ལས་མ་ཡིན་པར་བཤད་པ་དང༌། མདོ་འགའ་ཞིག་དུ། སངས་རྒྱས་མེད་པར་བཤད་པ་རྣམས་ནི། དྲང་དོན་དང་ ༼༥༧༢༽ གནས་སྐབས་ཀྱི་ངེས་དོན་དང༌། མཐར་ཐུག་གི་ངེས་དོན་ཏེ། གསུང་ངོ༌། །དེའི་དོན་ནི། དང་པོ་ལ། དྲང་དོན་ཞེས་བྱ་སྟེ། གཟུགས་སྐུ་ཀུན་རྫོབ་ཏུ་སངས་རྒྱས་ཡིན་པའི་ཕྱིར། གཉིས་པ་ལ། གནས་སྐབས་ཀྱི་ངེས་དོན་ཞེས་བྱ་སྟེ། གཟུགས་སྐུ་གཉིས་དོན་ལ་ཡེ་ཤེས་ཀྱི་རང་བཞིན་ཡིན་པ་ལ་གདུལ་བྱའི་སྣང་ངོར་ཁ་དོག་དང་དབྱིབས་སོགས་སུ་སྣང་ཡང་སྣང་བ་ལྟར་དུ་མ་གྲུབ་པའི་ཕྱིར། རྡོ་རྗེ་གཅོད་པར། གང་དག་ང་ལ་གཟུགས་སུ་མཐོང༌། །གང་དག་ང་ལ་སྒྲར་ཤེས་པ། །ལོག་པར་སོང་བས་ཞུགས་པ་སྟེ། །སྐྱེ་བོ་དེ་དག་ང་མི་མཐོང༌། །ཞེས་དང༌། སྣ་ཚོགས་དངོས་དང་དེ་ཡི་རང་བཞིན་མིན། །ཞེས་སོ། །གསུམ་པ་ལ། མཐར་ཐུག་གི་ངེས་དོན་ཞེས་བྱ་སྟེ། དོན་དམ་གཅོད་བྱེད་ཀྱི་རིགས་ངོར། ཆོས་གང་ཡང་མི་དམིགས་པའི་ཕྱིར། གཉིས་པ་ནི། སྟོན་པ་ཤཱཀྱ་ཐུབ་པ་ཆོས་ཅན། མཆོག་གི་སྤྲུལ་པའི་སྐུ་ཡིན་ཏེ། གདུལ་བྱའི་འཁོར་བ་ཇི་སྲིད་པར་སྐུའི་བཀོད་པ་སྣ་ཚོགས་ཀྱི་སྒོ་ནས་ ༼༥༧༣༽ འགྲོ་བའི་དོན་དངོས་སུ་མཛད་པའི་མཐར་ཐུག་གི་གཟུགས་སྐུ་ཡིན་པའི་ཕྱིར།

གསུམ་པ་ལ། གྲངས་ངེས་ནི། གཞན་དག་ན་རེ་དེ་དག་གི །ཞེས་སྐབས་སུ། གཉིས་ཀྱི་དང་པོ་སྐུའི་གྲངས་ངེས་ལ། གསུམ་དུ་འདོད་པའི་ལུགས། བཞིར་འདོད་པའི་ལུགས། འཐད་ཕྱོགས་ངོས་བཟུང་བའོ། །དང་པོ་ལ། འཕགས་པ་གྲོལ་སྡེའི་རྗེས་སུ་འབྲངས་ནས་མཁས་པ་གཡག་རོང་ལ་སོགས་པའི་བཞེད་པ་ལ། གསུམ་དུ་གྲངས་ངེས་པའི་སྒྲུབ་བྱེད། བཞི་ཡིན་པ་ལ་གནོད་བྱེད། རྒྱན་འདིར་ཡང་སྐུ་གསུམ་དུ་བསྟན་ཚུལ་ལོ། །དང་པོ་ནི། སྐུ་གསུམ་གྱི་མདོ་ལས་བྱང་ཆུབ་སེམས་དཔའ་སའི་སྙིང་པོ་སྟན་ལས་ལངས་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ལ་སྐུ་དུ་མངའ། བཅོམ་ལྡན་འདས་ཀྱིས་བཀའ་སྩལ་པ། སའི་སྙིང་པོ། དེ་བཞིན་གཤེགས་པ་ལ་སྐུ་གསུམ་མངའ་སྟེ། ཆོས་ཀྱི་སྐུ་དང༌། ལོངས་སྤྱོད་རྫོགས་པའི་སྐུ་དང༌། ༼༥༧༤༽ སྤྲུལ་པའི་སྐུའོ། །རིགས་ཀྱི་བུ། དེ་བཞིན་གཤེགས་པའི་སྐུ་རང་བཞིན་གྱིས་རྣམ་པར་དག་པ་ནི་ཆོས་ཀྱི་སྐུའོ། །ཏིང་ངེ་འཛིན་རྣམ་པར་དག་པ་ནི་ལོངས་སྤྱོད་རྫོགས་པའི་སྐུའོ། །སྤྱོད་པ་རྣམ་པར་དག་པ་ནི་སངས་རྒྱས་ཀྱི་སྤྲུལ་པའི་སྐུའོ། །ཞེས་དང༌། རྒྱུད་བླར། དེ་དབྱེ་ཟབ་དང་རྒྱ་ཆེ་དང༌། །བདག་ཉིད་ཆེན་པོའི་ཡོན་ཏན་གྱི། །ཆོས་ཀྱི་རབ་ཕྱེ་རང་བཞིན་ལ། །སོགས་པའི་སྐུ་གསུམ་དག་གིས་འཇུག །ཅེས་དང༌། རྒྱན་ལས། སྐུ་གསུམ་དག་གིས་སངས་རྒྱས་ཀྱི། །སྐུ་བསྡུས་པར་ནི་ཤེས་བྱ་སྟེ། །སྐུ་གསུམ་དག་གིས་རང་བཞིན་གྱི། །དོན་འདི་རྟེན་དང་བཅས་པར་བསྟན། །ཞེས་སོ། །གཉིས་པ་གནོད་བྱེད་ནི། ལུས་རྣམ་བཞག་ཏུ། ངོ་བོ་ཉིད་ལོངས་རྫོགས་བཅས་དང༌། །ཞེས་པའི་ངོ་བོ་ཉིད་ཀྱི་མཇུག་ཐོགས་དེ་མ་ཐག་ཏུ་ཆོས་ཀྱི་སྐུ་ཞེས་པའི་ཚིག་གཅིག་འབྱུང་རིགས་པར་ཐལ་བ་དང༌། ཆོས་སྐུ་མཛད་པ་དང་བཅས་པ། །ཞེས་པས། སྐུ་ལ་བཞིར་དབྱེ་བའི་ཡ་གྱལ་བསྟན་པར་ཐལ། ༼༥༧༥༽ དེ་ལ་བཞིར་གྲངས་ངེས་པའི་ཕྱིར། ཕྱི་མ་འདོད་ན། དེ་འབྲས་བུ་ཆོས་སྐུའི་ལུས་དང་ཡན་ལག་སྦྱོར་བའི་ཚིག་མ་ཡིན་པར་ཐལ།

འདོད་ན། ཐུབ་པའི་རྣམ་ཀུན་མཁྱེན་པ་ཉིད། །ཅེས་པ་དེ། རྣམ་མཁྱེན་མཚོན་བྱེད་ཀྱི་ལུས་དང༌། ཡན་ལག་སྦྱོར་བའི་ཚིག་མ་ཡིན་ཐལ་ལོ། །བྱང་ཆུབ་ཕྱོགས་མཐུན་ཚད་མེད་དང༌། །ཞེས་སོགས་སོ། །ངོ་བོ་ཉིད་སྐུའི་ཡོན་ཏན་འཆད་བྱེད་མ་ཡིན་པར་ཐལ། དེ་ངོ་བོ་ཉིད་སྐུ་ལས་ལོགས་སུ་གྱུར་པའི་སྐུ་ཟུར་པ་ཡིན་པའི་ཕྱིར། འདོད་ན། ཡིན་པར་ཐལ། ངོ་བོ་ཉིད་སྐུ་དེ་ཟག་མེད་ཀྱི་ཡེ་ཤེས་ཡོན་ཏན་དུ་ལྡན་པའི་སྐུ་ཡིན་པའི་ཕྱིར་ཏེ། རྒྱུད་བླར། དང་པོའི་སྐུ་ནི་སྟོབས་ལ་སོགས། །བྲལ་བའི་ཡོན་ཏན་རྣམས་དང་ལྡན། །ཞེས་གསུངས་པའི་ཕྱིར། ཕྱག་ཞབས་འཁོར་ལོའི་ཞེས་སོགས་ཀྱིས། །ལོངས་སྐུ་ལས་དོན་གཞན་པའི་སྐུ་དང༌། །དེ་བཞིན་འཁོར་བ་ཇི་སྲིད་འདི། །ཞེས་སོགས་ཀྱིས། སྤྲུལ་སྐུ་ལས་དོན་ ༼༥༧༦༽ གཞན་པའི་སངས་རྒྱས་ཀྱི་སྐུ་བསྟན་པར་ཐལ། བྱང་ཆུབ་ཕྱོགས་མཐུན་ཚད་མེད་དང༌། །ཞེས་པས། ངོ་བོ་ཉིད་སྐུ་ལས་དོན་གཞན་དུ་གྱུར་པའི་སངས་རྒྱས་ཀྱི་སྐུ་ཟུར་པ་བསྟན་པའི་ཕྱིར། གསུམ་པ། རྒྱན་འདིར་བསྟན་ཚུལ་ནི། སྐུ་གསུམ་པོ་རེ་རེ་ཡང་བསྟན་བཤད་གཉིས་གཉིས་ཀྱི་སྒོ་ནས་བསྟན་པ་ཡིན་ཏེ། ཐུབ་པའི་ངོ་བོ་ཉིད་སྐུ་ནི། །ཞེས་པས། ངོ་བོ་ཉིད་སྐུའི་ངོ་བོ་མདོར་བསྟན། ཟག་པ་མེད་པའི་ཆོས་གང་དག །ཅེས་པའི་ཟག་མེད་ཀྱི་ཡོན་ཏན་རྒྱས་པར་འཆད་པ་ལ། བྱང་ཆུབ་ཕྱོགས་མཐུན་ཚད་མེད་དང༌། །ཞེས་སོགས། མཚན་ནི་སུམ་ཅུ་རྩ་གཉིས་དང༌། །ཞེས་སོགས་ཀྱིས། ལོངས་སྐུའི་ངོ་བོ་མདོར་བསྟན། དེའི་མཚན་དཔེའི་ཡོན་ཏན་རྒྱས་པར་འཆད་པ་ནི། ཕྱག་ཞབས་འཁོར་ལོའི་ཞེས་སོགས་སོ། །གང་གིས་སྲིད་པ་ཇི་སྲིད་པ། །ཞེས་སོགས་ཀྱིས་སྤྲུལ་སྐུའི་ངོ་བོ་མདོར་བསྟན། ཐུབ་པའི་སྤྲུལ་སྐུ་རྒྱུན་མི་ཆད། །ཅེས་པའི་འཕྲིན་ལས་རྒྱས་པར ༼༥༧༧༽ འཆད་པ་ནི། དེ་བཞིན་འཁོར་བ་ཇི་སྲིད་འདི། །ཞེས་སོགས་ཀྱིས་བསྟན་གསུང་ངོ༌། །གཉིས་པ་ལ། མཁན་པོ་རྣམ་སྣང་མཛད་ཀྱི་རྗེས་སུ་འབྲངས་ནས་མཁས་པ་མང་པོའི་བཞེད་པ་ལ།

སྐུ་ལ་བཞིར་ངེས་པའི་སྒྲུབ་བྱེད། གསུམ་ཡིན་པ་ལ་གནོད་བྱེད། རྒྱན་འདིར་སྐུ་བཞི་བསྟན་ཚུལ། དང་པོ་ལ། ལུང་དང་རིགས་པའི་སྒྲུབ་བྱེད་གཉིས། དང་པོ་ནི། སྤྱིར་སངས་རྒྱས་ཀྱི་སྐུ་ལ་དབྱིངས་རིག་དབྱེར་མེད་ཀྱི་སྐུ་དང༌། ཡེ་ཤེས་ཆོས་སྐུ་གཉིས། དང་པོ་ལ། ངོ་བོ་ཉིད་སྐུ། ལོངས་སྐུ། སྤྲུལ་སྐུ་གསུམ། ཡེ་ཤེས་ཆོས་སྐུ་ལ། མེ་ལོང་ཡེ་ཤེས་སོགས་བཞི། དེས་ན་རྒྱས་པར་ཕྱེ་ན་བདུན་ཡིན་ཀྱང༌། གྲངས་ངེས་ཀྱི་སྒོ་ནས་སྐུ་དང་པོ་གསུམ། ཡེ་ཤེས་ཆོས་སྐུ་དང་བཞིར་འཇོག་པ་ཡིན་ཏེ། སངས་རྒྱས་ཀྱི་སའི་མདོ་ལས། ཆོས་ལྔས་སངས་རྒྱས་ཀྱི་ས་བསྡུས་པ་ཡིན་ཏེ། ལྔ་གང་ཞེ་ན། ཆོས་ཀྱི་དབྱིངས་རྣམ་པར་དག་པ་དང༌། མེ་ལོང་ལྟ་བུའི་ཡེ་ཤེས་དང༌། མཉམ་པ་ཉིད་ཀྱི། ༼༥༧༨༽ སོ་སོར་རྟོག་པའི། བྱ་བ་གྲུབ་པའི་ཡེ་ཤེས་སོ། །ཞེས་སོགས་ཀྱི་དོན་རྒྱན་དུ་འཆད་པ་ལ། དབྱིངས་ལ་གསུམ་དུ་ཡོད་ཚུལ་ནི། སངས་རྒྱས་རྣམས་ཀྱི་སྐུ་དབྱེ་བ། །རང་བཞིན་ལོངས་སྤྱོད་རྫོགས་པ་དང༌། །གཞན་ནི་སྤྲུལ་པའི་སྐུ་ཡིན་ཏེ། །དང་པོ་གཉིས་པོའི་རྟེན་ཡིན་ནོ། །ཞེས་དང༌། ཡེ་ཤེས་བཞི་འཆད་པ་ནི། མེ་ལོང་ཡེ་ཤེས་མི་གཡོ་སྟེ། །ཡེ་ཤེས་གསུམ་ནི་དེ་ལ་བརྟེན། །མཉམ་པ་ཉིད་དང་སོ་སོར་རྟོག །བྱ་བ་གྲུབ་པ་ཁོ་ན་འོ། །ཞེས་སོ། །སློབ་དཔོན་གྱིས་དགོངས་པ་ཡང་དེ་ཉིད་ཡིན་ཏེ། དེ་ཡང་དང་པོ་ཉིད་ཀྱི་སྐུ་ལ་སོགས་པའི་དབྱེ་བས་རྣམ་པ་བཞི་ཡིན་པས། ཞེས་དང༌། དེ་ལྟར་སྐུ་དང་པོ་བསྟན་ནས་གཉིས་པ་ཆོས་ཀྱི་སྐུ་ཞེས་དང༌། དེ་ལྟར་སྐུ་གསུམ་པ་བསྟན་ནས་བཞི་པ་སྤྲུལ་པའི་སྐུ། ཞེས་སོགས་གསུངས་པའི་ཕྱིར། རིགས་པ་ནི། སྐུ་ལ་བཞིར་ངེས་ཏེ། སངས་རྒྱས་སའི་སྤངས་པ། རྟོགས་པ་གཟུགས་སྐུ་གཉིས་ཏེ། བཞི་པོ་རིགས་ཐ་དད་ཀྱིས་སྐུ་ཡིན་པར་མཚུངས་པའི་ཕྱིར། ༼༥༧༩༽ གཉིས་པ་གནོད་བྱེད་ནི། ཁྱད་ཆོས་གསུམ་ལྡན་གྱི་སངས་རྒྱས་ཀྱི་ཡེ་ཤེས་དེ་སྐུ་མ་ཡིན་པར་ཐལ། དེ་ལ་གསུམ་དུ་གྲངས་ངེས་པ་གང་ཞིག

དེ་གསུམ་གང་རུང་མ་ཡིན་པའི་ཕྱིར། གཟུགས་སྐུ་གཉིས་མ་ཡིན་ཏེ། ཤེས་པ་ཡིན་པའི་ཕྱིར། ངོ་བོ་ཉིད་སྐུ་མ་ཡིན་ཏེ། འདུས་བྱས་ཡིན་པའི་ཕྱིར། རྩ་བར་འདོད་ན། མཐར་ཐུག་གི་སྤངས་པ་སངས་རྒྱས་ཀྱི་སྐུ་མ་ཡིན་པར་ཐལ་ལོ། །ཁྱད་ཆོས་གསུམ་ནི། ངོ་བོ། གནས་གྱུར། བྱེད་ལས་ཀྱི་ཁྱད་པར་རོ། །དང་པོ་ནི། སེམས་སེམས་བྱུང་གཉིས་ཀྱིས་བསྡུས་པ། གཉིས་པ་ནི། ཟག་བཅས་མ་ལུས་པ་ཟག་མེད་དུ་གནས་གྱུར་པ། གསུམ་པ་ནི། གཟུགས་སྐུ་གཉིས་སུ་སྣང་བ་སྐྱེད་པའི་སྒོ་ནས་སེམས་ཅན་གྱི་དོན་མཛད་པའོ། །བྱང་ཆུབ་ཕྱོགས་མཐུན་ཚད་མེད་དང༌། །ཞེས་པས་ངོ་བོ་ཉིད་སྐུའི་ཡོན་ཏན་བསྟན་ན། དེས་ངོ་བོ་ཉིད་སྐུ་ལས་ལོགས་སུ་གྱུར་པའི་སངས་རྒྱས་ཀྱི་སྐུ་མ་བསྟན་དགོས་པ་མ་ཡིན་ཏེ། ༼༥༨༠༽ ཐུབ་པའི་ངོ་བོ་ཉིད་སྐུ་ནི། །ཞེས་པས་གཟུགས་སྐུ་གཉིས་ལས་ལོགས་སུ་གྱུར་པའི་སངས་རྒྱས་ཀྱི་སྐུ་མ་བསྟན་པར་ཐལ། དེ་གཟུགས་སྐུ་གཉིས་ཀྱི་ཡོན་ཏན་འཆད་བྱེད་ཡིན་པའི་ཕྱིར་ཏེ། གཟུགས་སྐུ་གཉིས་པོ་དེ་ངོ་བོ་ཉིད་སྐུ་ཡོན་ཏན་དུ་ལྡན་པའི་སྐུ་ཡིན་པའི་ཕྱིར། བྱང་ཆུབ་ཕྱོགས་མཐུན་ཚད་མེད་དང༌། །ཞེས་སོགས་ངོ་བོ་ཉིད་སྐུ་ལས་ལོགས་སུ་གྱུར་པའི་སངས་རྒྱས་ཀྱི་སྐུ་སྟོན་བྱེད་ཡིན་ན། ཕྱག་ཞབས་འཁོར་ལོའི་མཚན་ཞེས་སོགས་ཀྱི་ལོངས་སྐུ་ལས་ལོགས་སུ་གྱུར་པའི་སངས་རྒྱས་ཀྱི་སྐུ་བསྟན་དགོས་པ་ཡང་ཁྱབ་པ་མ་ངེས་ཏེ། སངས་རྒྱས་ཀྱི་མཚན་དཔེ། དེ་ལོངས་སྐུ་ལས་ཐ་དད་དུ་གྱུར་པའི་སངས་རྒྱས་ཀྱི་སྐུ་ཡིན་པར་ཐལ། སངས་རྒྱས་སའི་ཟག་མེད་ཀྱི་སྡེ་ཚན་ཉེར་གཅིག་པོ་དེ་ངོ་བོ་ཉིད་སྐུ་ལས་ཐ་དད་དུ་གྱུར་པའི་སངས་རྒྱས་ཀྱི་སྐུ་ཡིན་པའི་ཕྱིར། ཁྱབ་པ་ཁས། གཉིས་པ། གཞུང་གི་བསྟན་ཚུལ་ནི། གོང་དུ་བསྡུ་བ་འཆད་པའི་སྐབས་སུ་བསྟན་པ་ལྟར་རོ། །གསུམ་པ་ལ། ཐ་སྙད་རྣམ་འཇོག་ ༼༥༨༡༽ དང༌། དོན་གནས་ཚོད་ཀྱི་དབང་དུ་བྱས་པ་གཉིས། དང་པོ་ནི། སྐུ་ལ་བཞིར་གྲངས་ངེས་པ་འཐད་དེ། རང་དོན་ཆོས་སྐུ་ལ་སྤངས་རྟོགས་གཉིས།

གཞན་དོན་གཟུགས་སྐུ་ལ་ལོངས་སྤྲུལ་གཉིས་སུ་ཡོད་པའི་ཕྱིར། གཉིས་པ་ནི། གསུམ་དུ་ངེས་པར་འཐད་དེ། ཡེ་ཤེས་ཆོས་སྐུ་དེ་སྐུ་གསུམ་རྩི་བའི་གཞི་ཙམ་ཡིན་པའི་ཕྱིར་ཏེ། ཡེ་ཤེས་ཆོས་སྐུ་ལ་གློ་བུར་གྱི་དྲི་མ་མ་ལུས་པ་དང་བྲལ་བའི་ཆ། གདུལ་བྱ་དག་པ་འབའ་ཞིག་ལ་གཟུགས་སྐུར་སྣང་བའི་ཆ། གདུལ་བྱ་སྣ་ཚོགས་ལ་སྐུའི་བཀོད་པ་སྣ་ཚོགས་སྣང་བའི་ཆ་གསུམ་ཡོད་ཅིང༌། དེ་གསུམ་གྱི་དབང་དུ་བྱས་ནས་སྐུ་གསུམ་དུ་བཞག་པའི་ཕྱིར། དེས་ན་ལུགས་འདི་ལ། གཟུགས་སྐུ་གཉིས་ཀྱང་ཡེ་ཤེས་སུ་ཁས་ལེན་དགོས་ཏེ། དོན་ལ་ཡེ་ཤེས་ཡིན་པ་ལ་གདུལ་བྱའི་སྣང་ཚུལ་གྱི་དབང་གིས་གཟུགས་སྐུའི་ཐ་སྙད་བཏགས་པའི་ཕྱིར་དང༌། རྒྱན་ལས། ཡེ་ཤེས་ཀུན་གྱི་རྒྱུ་མཚན་གྱིས། །ཡེ་ཤེས་འབྱུང་གནས་ཆེན་པོ་འདྲ། །ལོངས་ ༼༥༨༢༽ སྤྱོད་རྫོགས་པའི་སངས་རྒྱས་ཉིད། །ཡེ་ཤེས་གཟུགས་བརྙན་འབྱུང་ཕྱིར་ཏེ། །ཞེས་ལོངས་སྐུ་མེ་ལོང་ལྟ་བུའི་ཡེ་ཤེས་སུ་བཤད་པ་དང༌། ཆོས་ཀྱི་བཤེས་གཉེན་གྱིས། སྤྲུལ་སྐུ་བྱ་བ་གྲུབ་པའི་ཡེ་ཤེས་སུ་བཤད་པའི་ཕྱིར་དང༌། ཀུན་རྫོབ་ཏུ་ཡེ་ཤེས་ཁོ་ན་ལོངས་སྤྱོད་རྫོགས་པའི་སྐུ་ལ་སོགས་པར་སྣང་བར་བསྐྱེད་པའི་སྒོ་ནས་ཞེས་སོགས་གསུངས་པའི་ཕྱིར། གལ་ཏེ་གཟུགས་སྐུ་གཉིས་མངོན་སུམ་དུ་མཐོང་བའི་བྱང་སེམས་མེད་པར་ཐལ། དེ་སངས་རྒྱས་ཀྱི་ཡེ་ཤེས་ཡིན་པའི་ཕྱིར། ཁྱབ་སྟེ། དེ་སངས་རྒྱས་ནང་ཕན་ཚུན་ཁོ་ནའི་མངོན་སུམ་གྱི་སྤྱོད་ཡུལ་དུ་བཤད་པའི་ཕྱིར། ཞེ་ན། སྐྱོན་མེད་དེ། ཡེ་ཤེས་རང་ངོས་ནས་སློབ་པ་ལ་དངོས་སུ་མི་སྣང་བ་ཡིན་གྱི། ཡེ་ཤེས་གཟུགས་སྐུའི་རྣམ་པ་ཅན་དུ་སྣང་བ་ལ་འགལ་བ་མེད་པའི་ཕྱིར། གཟུགས་སྐུ་ཡེ་ཤེས་སུ་ཁས་ལེན་མི་རིགས་ན་སྐུ་ལ་བཞིར་འདོད་རིགས་སོ། །གཉིས་པ་ནི། ཤེས་བྱ་ཆོས་ཅན། སངས་རྒྱས་སའི་ཁྱད་ཆོས་གསུམ་ལྡན་ཡེ་ཤེས་དེ་སངས་རྒྱས་ཀྱི་སྐུ་མ་ཡིན་ ༼༥༨༣༽ པར་ཐལ། སྐུ་དེ་ལ་ངོ་བོ་ཉིད་སྐུ་ལོངས་སྐུ་སྤྲུལ་སྐུ་གསུམ་དུ་གྲངས་ངེས་པ་གང་ཞིག

དེ་དེ་གསུམ་གང་རུང་མ་ཡིན་པའི་ཕྱིར། རྟགས་དང་པོ་ཁས། ལྔ་པ་ནི། དེ་བཞིན་འཁོར་བ་ཇི་སྲིད་འདི། །ཞེས་སྐབས་སུ། གཉིས་ཀྱི་དང་པོ། སངས་རྒྱས་ཀྱི་འཕྲིན་ལས་ལ་མཚན་གཞི། མཚན་ཉིད། དབྱེ་བ་དང་གསུམ། དང་པོ་ལ། ཁ་ཅིག སངས་རྒྱས་ཀྱི་འཕྲིན་ལས་ཡིན་ན། སངས་རྒྱས་ཀྱི་རྒྱུད་ལ་ཡོད་དགོས་ཏེ། དེ་ཡིན་ན་སངས་རྒྱས་ཀྱི་ནུས་པ་ཡིན་དགོས་པའི་ཕྱིར་དང༌། སངས་རྒྱས་ཀྱི་ཡོན་ཏན་ཡིན་དགོས་པའི་ཕྱིར། ཟེར། གདུལ་བྱ་ལམ་གྱི་རྟེན་ལ་འགོད་པ་དང༌། ལམ་ལ་འགོད་པའི་འཕྲིན་ལས་གཞི་མ་གྲུབ་པར་ཐལ་བ་དང༌། བྱ་བ་ཡུལ་ལ་ཡོད་པའི་འཕྲིན་ལས་གཞི་མ་གྲུབ་པར་ཐལ། ཁས་ལེན་རྟགས། གཉིས་པ་ནི། རང་གི་བདག་རྐྱེན་རྫོགས་པའི་སངས་རྒྱས་ལས་བྱུང་བའི་རྣམ་དཀར་གྱི་ལས། དབྱེ་ན། ཡུལ་གྱི་སྒོ་ནས། དཔེའི་ ༼༥༨༤༽ སྒོ་ནས། རྟེན་གྱི་སྒོ་ནས། འཇུག་ཚུལ་གྱི་སྒོ་ནས་དབྱེ་བའོ། །དང་པོ་ལ། འདིར་བསྟན་གྱི་འཕྲིན་ལས་ཉེར་བདུན་ཡོད། བསྡུ་ན། གདུལ་བྱ་ལམ་གྱི་རྟེན་ལ་འགོད་པ། ལམ་ལ་འགོད་པ། ལམ་གྱི་འབྲས་བུ་ལ་འགོད་པ་དང་གསུམ་དུ་འདུས། གཉིས་པ་ལ། སྐུ་སྟོན་པ་བརྒྱ་བྱིན་དང་མཚུངས་པ། གསུང་ལེགས་པར་འདོམས་པ་རྔ་བོ་ཆེ་དང་མཚུངས་པ། ཐུགས་མཁྱེན་བརྩེས་ཁྱབ་པ་སྤྲིན་དང༌། སྐུའི་སྤྲུལ་པ་སྟོན་པ་ཚངས་པ་དང༌། ཡེ་ཤེས་སྤྲོ་བ་ཉི་མ་དང༌། ཐུགས་ཀྱི་གསང་བ་ནོར་བུ་དང༌། གསུང་གི་གསང་བ་སྒྲ་བརྙན་དང༌། སྐུའི་གསང་བ་ནམ་མཁའ་དང༌། ཐུགས་རྗེའི་འཇུག་ཚུལ་ས་གཞི་དང་མཚུངས་པའི་འཕྲིན་ལས་སོ། །བསྡུ་ན། སྐུ་གསུང་ཐུགས་ཀྱི་མཛད་པ་གསུམ་དུ་འདུས། རྒྱུད་བླར། བརྒྱ་བྱིན་རྔ་སྤྲིན་ཚངས་པ་དང༌། །ཉི་མ་ནོར་བུ་རིན་ཆེན་བཞིན། །དེ་བཞིན་གཤེགས་པ་སྒྲ་སྙན་བཞིན། །ནམ་མཁའ་དང་ནི་ས་བཞིན་ནོ། །ཞེས་སོ། །གསུམ་ 

༼༥༨༥༽ པ་ལ། བྱེད་པ་པོ་དང༌། བྱ་བ་ཡུལ་ལ་ཡོད་པའི་འཕྲིན་ལས་གཉིས། དང་པོ་ནི། སངས་རྒྱས་ཀྱི་མཁྱེན་པ་ལྟ་བུ། གཉིས་པ་ནི། སངས་རྒྱས་ལ་དད་པ་དང་ལྡན་པའི་སེམས་ཅན་ཐམས་ཅད་ཀྱི་དགེ་རྩ་ལྟ་བུ། བཞི་པ་ལ། ལྷུན་གྱིས་གྲུབ་པ་དང༌། རྒྱུན་མི་ཆད་པ་གཉིས། དང་པོ་ནི། སངས་རྒྱས་ཀྱི་འཕྲིན་ལས་ཁྱད་ཆོས་ལྔའི་སྒོ་ནས་ལྷུན་གྱིས་གྲུབ་སྟེ། གདུལ་བྱའི་ཁམས་ཀྱི་རབ་དབྱེ་ཤེས་པ། འདུལ་བའི་ཐབས་ཤེས་པ། འདུལ་བའི་བྱ་བ་མངོན་མཐོ་དང་ངེས་ལེགས་ལ་འགོད་པ། གང་ན་ཡོད་པའི་ཡུལ། ནམ་གྱི་ཚེ་འདུལ་བའི་དུས་སུ་གཤེགས་པ་ལ་ལྷུན་གྱིས་གྲུབ་པར་འཇུག་པའི་ཕྱིར་ཏེ། རྒྱུད་བླར། འདུལ་བྱའི་ཁམས་དང་གདུལ་བའི་ཐབས་དང་ནི། །འདུལ་བྱའི་ཁམས་ཀྱི་གདུལ་བའི་བྱ་བ་དང༌། །དེ་ཡི་ཡུལ་དང་དུས་སུ་གཤེགས་པ་ལ། །ཁྱབ་བདག་རྟག་ཏུ་ལྷུན་གྱིས་གྲུབ་པར་འཇུག །ཅེས་སོ། །གསུམ་པ་ནི། རྒྱུ་གསུམ་གྱི་སྒོ་ནས་སངས་རྒྱས་ཀྱི་འཕྲིན་ལས་རྒྱུན་མི་ཆད་པར་ ༼༥༨༦༽ འཇུག་སྟེ། སྔོན་སློབ་པ་ལམ་གྱི་གནས་སྐབས་སུ་གཞན་དོན་འབའ་ཞིག་བྱེད་པར་དམ་བཅས་པ་དང༌། བདག་དང་སེམས་ཅན་རྣམས་བདེ་བར་གཤེགས་པའི་སྙིང་པོ་ཅན་དུ་མཚུངས་པར་གཟིགས་པ་དང༌། གདུལ་བྱའི་འཁོར་བ་མ་སྟོངས་ཀྱི་བར་དུ་མཛད་པ་ཡོངས་སུ་མ་རྫོགས་པའི་ཕྱིར་ཏེ། རྒྱུད་བླར། གཞན་གྱི་དབང་གིས་ངེས་འབྱུང་དང༌། །བདག་དང་སེམས་ཅན་མཚུངས་གཟིགས་དང༌། །མཛད་པ་ཡོངས་སུ་མ་རྫོགས་ཕྱིར། །འཁོར་བ་སྲིད་དུ་མཛད་མི་ཆད། །ཅེས་སོ། །མདོར་ན་རྫོགས་པའི་སངས་རྒྱས་ཀྱི་འཕྲིན་ལས་ནི། ངོ་བོ་གདུལ་བྱ་གང་ལ་གང་ཕན་པ། རྣམ་པ་འབད་རྩོལ་གྱི་མཚན་མ་མེད་པ་ལྷུན་གྱིས་གྲུབ་པ། དུས་འཁོར་བ་མ་སྟོངས་ཀྱི་བར་དུ་རྒྱུན་མི་ཆད་པ། རྒྱ་ཆེ་བ་ནམ་མཁའི་མཐས་ཀླས་པའི་སེམས་ཅན་ལ་ཁྱབ་པ་སྟེ། ཁྱད་ཆོས་བཞི་ལྡན་གྱི་ཚུལ་གྱིས་འཇུག་པ་ཡིན་ཏེ། རྒྱུད་བླར། དེ་ལྟར་ནམ་མཁའི་མཐའ་ཀླས་ཀྱི། །འགྲོ་ལ་རྟག་ཏུ་ལྷུན་གྲུབ་པར། །ཐོགས་མེད་བློ་ལྡན་དེ་ཡིས་ནི། །སེམས་ཅན་དོན་ནི་

༼༥༨༧༽ ཡང་དག་འཇུག །ཅེས་གསུངས་པ་ལྟར་རོ། །གཉིས་པ་ནི། ཆོས་སྐུའི་འཕྲིན་ལས་ཆོས་ཅན། རྒྱུན་མི་ཆད་པ་ཡིན་ཏེ། གདུལ་བྱའི་འཁོར་བ་ཇི་སྲིད་མ་སྟོངས་ཀྱི་བར་དུ་རྒྱུན་ཆགས་སུ་འབྱུང་བའི་ཕྱིར།། །།བསྟན་པ་རྒྱ་མཚོའི་མདའ་བདག་ཆོས་ཀྱི་རྗེ། །དད་པ་རྒྱ་མཚོའི་གུས་པས་ལེགས་བསྟན་ནས། །བདག་བློ་རྒྱ་མཚོ་ལེགས་པར་སྨིན་པའི་མཐུས། །ལུང་རིགས་རྒྱ་མཚོ་རྣམ་པར་བཀོད་པ་ལས། །དགེ་བ་རྒྱ་མཚོ་གང་ཞིག་ཐོབ་པ་དེས། །སྲིད་པ་རྒྱ་མཚོར་འཁྱམས་པའི་སེམས་ཅན་རྣམས། །སྡུག་བསྔལ་རྒྱ་མཚོའི་ཚོགས་ཀུན་ཉེར་ཞི་ནས། །ཕན་བདེ་རྒྱ་མཚོས་སེམས་རྒྱུད་གང་བར་ཤོག །རྒྱལ་བ་རྒྱ་མཚོའི་ཚོགས་ཀྱིས་ལེགས་གསུངས་པའི། །ཕན་བདེ་རྒྱ་མཚོ་ཀུན་གྱི་གཞིར་གྱུར་པ། །གསུང་རབ་རྒྱ་མཚོའི་ཚོགས་ཀུན་མ་ཉམས་པར། །བསྐལ་པ་རྒྱ་མཚོར་ཡུན་རིངས་གནས་པར་ཤོག །ཚུལ་ཁྲིམས་རྒྱ་མཚོ་རྣམ་པར་དག་གྱུར་པའི། །དགེ་འདུན་རྒྱ་མཚོའི་ཚོགས་ཀུན་ཞབས་ ༼༥༨༨༽ བརྟན་ནས། །དམ་ཆོས་རྒྱ་མཚོའི་སྒྲ་དབྱངས་སྒྲོགས་པ་དང༌། །བསྟན་པ་རྒྱ་མཚོ་ཡུན་རིང་གནས་པར་ཤོག །མདོ་དང་དགོངས་འགྲེལ་མཁས་པའི་བསྟན་བཅོས་དང༌། །མཁས་མང་རྒྱུད་པའི་གསུང་དོན་མ་རྟོགས་ཏེ། །མ་བཤད་ལོག་བཤད་ནོངས་པའི་ཚོགས་མཆིས་ན། །ཟུར་གནས་མཁས་པའི་ཚོགས་ལ་བཟོད་པར་གསོལ། །དུས་གསུམ་རྒྱལ་བ་ཀུན་གྱིས་ལེགས་གསུངས་པའི། །སྡེ་སྣོད་གསུམ་གྱི་ལུས་སྟོབས་རབ་རྒྱས་ཏེ། །སྲིད་གསུམ་འཁོར་བའི་མཚོ་ལས་བསྒྲལ་བའི་ཕྱིར། །སྒོ་གསུམ་ཀུན་ནས་ལེགས་བཤད་འདོམས་པར་ཤོག །ཀུན་མཁྱེན་རྗེས་འཇུག་གདུལ་བྱའི་སེམས་རྒྱུད་ལ། །རབ་དགའ་ལེགས་བཤད་ཆར་རྒྱུན་ལེགས་ཕབ་ནས། །དམ་ཆོས་བསྒྲུབ་པ་བརྩོན་པ་ཆེར་བསྐྱེད་དེ། །བཟང་པོའི་འཕྲིན་ལས་ལོ་ཐོག་སྨིན་པར་ཤོག །དེང་ནས་ཕྱི་མའི་ཚེ་རབས་ཐམས་ཅད་དུ། །དལ་འབྱོར་ལུས་བཟང་ཚུལ་ཁྲིམས་རྒྱན་གྱིས་མཛེས། །དོན་མེད་ཚེ་འདིའི་རྣམ་གཡེང་ཀུན་སྤངས་ནས། །རྩེ་གཅིག་དམ་ཆོས་སྒྲུབ་པ་བྱེད་པར་ཤོག

།མངོན་པར་ ༼༥༨༩༽ རྟོགས་པའི་རྒྱན་འགྲེལ་པ་དང་བཅས་པའི་དགོངས་དོན་ཕྱིན་ཅི་མ་ལོག་པར་གཏན་ལ་འབེབས་པ་ལུང་རིགས་ཀྱི་རྒྱ་མཚོ་ཞེས་བྱ་བ་འདི་ནི། ཡོངས་རྫོགས་བསྟན་པའི་མངའ་བདག་རབ་འབྱམས་ཆོས་ཀྱི་རྒྱལ་པོའི་ཕྱིས་ཀྱི་གསུང་གི་ལེགས་བཤད་དང༌། རོང་སྟོན་ཤེས་བྱ་ཀུན་རིག་གི་དགོངས་པ་དབྱེར་མ་མཆིས་པ་མཐོང་ནས། བློ་གསལ་འགའ་ལ་ཕན་པའི་ཕྱིར་དུ། གོ་བདེ་བའི་ངག་གིས་རྒྱལ་བའི་བསྟན་པ་ལོ་སུམ་སྟོང་དྲུག་བརྒྱ་དང་བདུན་འདས་པ་རྒྱལ་བ་ཞེས་བྱ་བ་ཤིང་ཕོ་རྟའི་ལོ། དཔལ་རྫོང་དཀར་བསྐྱེད་མོས་ཚལ་གྱི་ཆོས་གྲྭ་ཆེན་པོར། ཆོས་སྨྲ་བའི་བཙུན་པ་ཀུན་དགའི་མིང་ཅན་གྱིས་ཟིན་བྲིས་སུ་བཀོད་པའོ།། །། 1$0000220༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །།1$0000270