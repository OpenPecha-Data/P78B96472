༼༡༽

༄༅། །མངོན་རྟོགས་རྒྱན་དང་འགྲེལ་པ་དོན་གསལ་རྩ་འགྲེལ་གྱི་དགོས་དོན་སྩོལ་བ་རིན་ཆེན་བསམ་འཕེལ་དབང་གི་རྒྱལ་པོ་ཞེས་བྱ་བ་བཞུགས་སོ།། གཡག་སྟོན་སངས་རྒྱས་དཔལ་གྱིས་བརྩམས། ༼༢༽ མངོན་རྟོགས་རྒྱན་དང་འགྲེལ་པ་དོན་གསལ་རྩ་འགྲེལ་གྱི་དགོས་དོན་སྩོལ་བ་རིན་ཆེན་བསམ་འཕེལ་དབང་གི་རྒྱལ་པོ་ཞེས་བྱ་བ། ལྷག་པའི་ལྷ་མཆོག་བླ་མ་འཇམ་པའི་དབྱངས་དང་ཁྲོ་རྒྱལ་མི་གཡོ་མགོན་ལ་གུས་པས་ཕྱག་འཚལ་ལོ། །བརྩེ་བ་ཆེན་པོས་རྗེས་སུ་གཟུང་དུ་གསོལ། ཚོགས་གཉིས་ཆུ་གཏེར་ལས་འཁྲུངས་སྐུ་བཞིའི་བང་རིམ་ཅན། །དབང་བཞིའི་ཆུ་བོས་རབ་བསྐོར་ལས་བཞིའི་འོད་ཟེར་འཕྲོ། །སྒྲིབ་གཉིས་རླུང་གིས་མི་གཡོ་རིགས་བཞིའི་དབུས་ན་མཛེས། །ཐུབ་དབང་ལྷུན་པོའི་མཁྱེན་བརྩེས་རྟག་ཏུ་སྐོང་གྱུར་ཅིག །སྟོང་ཉིད་སེང་གེའི་ང་རོ་རབ་བསྒྲགས་པས། །ལོག་རྟོག་རི་དྭགས་ཚོགས་རྣམས་སྐྲག་མཛད་དེ། །ཡང་དག་ལྟ་བའི་དཔལ་བཟང་རྒྱས་མཛད་པའི། ། ༼༣༽ འདྲེན་མཆོག་སེང་གེ་བཟང་པོ་རྒྱལ་གྱུར་ཅིག །དེ་ལྟར་མཆོད་པར་བརྗོད་ནས་ལས་སུ་བྱ་བའི་བསྟན་བཅོས་འཆད་པ་ལ། ཐ་སྙད་རྟོགས་པའི་དོན་དུ་མཚན་སྨོས། གཞུང་ཚད་རྟོགས་པའི་དོན་དུ་བམ་གྲངས། བར་ཆད་ཞི་བའི་དོན་དུ་ཕྱག་འཚལ། གདུལ་བྱ་འཇུག་པའི་དོན་དུ་དགོས་འབྲེལ། དགོས་པ་དེ་ལྡན་གྱི་བསྟན་བཅོས་དངོས། བཤད་པ་མཐར་ཕྱིན་པའི་ངག་ཚིག་དགོད། སྒྱུར་བྱེད་ལོ་པན་གང་ཡིན་སྨོས་པའོ། །དང་པོ་ལ། མཚན་བསྒྱུར་བཤད་གཉིས། དང་པོ་ལ། རྒྱ་གར་བའི་སྐད་དུ་བསྟན་བཅོས་འདི་ལ་ཨ་བྷི་ས་ ༼༤༽ མ་ཡ་ཨ་ལཾ་ཀ་ར་ནཱ་མ་པྲ་ཛྙཱ་པ་ར་མི་ཏ་ཨུ་པ་དེ་ཤ་ཤཱསྟཱ་བྲིཏྟི་ཞེས་པ་མིང་ངོ༌། །བོད་ཀྱི་སྐད་དུ་བསྒྱུར་ན་པྲ་ཛྙཱ་པ་ར་མི་ཏ་ནི་ཤེས་རབ་ཀྱི་ཕ་རོལ་དུ་ཕྱིན་པ། ཨུ་པ་དེ་ཤ་ནི་མན་ངག ཤཱསྟྲཱ་ནི་བསྟན་བཅོས། ཨ་བྷི་ས་མ་ཡ་ནི་མངོན་པར་རྟོགས་པ། ཨ་ལཾ་ཀ་ར་ནི་རྒྱན། ནཱ་མ་ནི་ཞེས་པ་བྱ་བ། བྲིཏྟི་ནི་འགྲེལ་པའོ། །གཉིས་པ་ནི།

ཡུམ་ནི་བརྗོད་བྱ་ཤེས་རབ་ཀྱི་ཕ་རོལ་ཏུ་ཕྱིན་པ་ལམ་དང་འབྲས་བུ་དང་རང་བཞིན་གྱི་ཤེར་ཕྱིན། རྗོད་བྱེད་ཤེས་རབ་ཀྱི་ཕ་རོལ་ཏུ་ཕྱིན་པ་གཞུང་ཤེར་ཕྱིན་ནོ། །ཤེས་རབ་བྱ་བའི་ཡུལ་མྱུར་དུ་ཁོང་དུ་ཆུད་པར་བྱེད་པས་མན་ངག འཆོས་དང་སྐྱོབ་པའི་ཡོན་ཏན་གཉིས་དང་ལྡན་པས་བསྟན་བཅོས། དེའི་མཚན་ཉིད་རྩོམ་པ་པོ་ཚད་དང་ལྡན་པས་བཀའི་དགོངས་འགྲེལ་དུ་བརྩམས་པའི་ཚིག་གང་ཞིག ཐར་པ་ཐོབ་པའི་ལམ་དང་རྗེས་སུ་མཐུན་པ། མངོན་པ་རྟོགས་པ་ནི་མངོན་དུ་ཕྱོགས་པས་མངོན་རྟོགས་དང༌། མངོན་སུམ་དུ་རྟོགས་པས་མངོན་རྟོགས་ཏེ་མཁྱེན་པ་གསུམ་དང་སྦྱོར་བ་བཞི་དང་ཆོས་སྐུའོ། །རྒྱན་ནི་བསྟན་བཅོས་འདིས་ཡུམ་གྱི་དོན་གསལ་བར་བྱེད་པས་ན་གསལ་བྱེད་ཀྱི་རྒྱན་ནོ། །ཞེས་བྱ་བ་ནི་བསྟན་བཅོས་འདི་ལ་མིང་འདི་སྐད་ཅེས་ཟེར་ ༼༥༽ ཅེས་པའོ། །འགྲེལ་པ་ནི་དོན་ཙམ་འགྲེལ་པའོ། །འོ་ན་མིང་གཉིས་ལ་ཁྱད་པར་ཡོད་ན་བསྟན་བཅོས་གཅིག་གི་མིང་དུ་འགལ་ལ། མེད་ན་ཟློས་སྐྱོན་ཡོད་ཅེ་ན། ཡུམ་གྱི་དོན་མྱུར་དུ་ཁོང་དུ་ཆུད་པར་བྱེད་པས་ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག མངོན་པར་རྟོགས་པ་མཐའ་དག་གསལ་བར་བྱེད་པས་རྒྱན་ཏེ། དོན་གཅིག་ལ་བྱེད་ལས་ཐ་དད་པ་གཉིས་ཀྱི་ཆ་ནས་བཏགས་པས་སྐྱོན་གཉིས་ཀ་མེད་དོ། །སྐད་གཉིས་ཐོག་མར་སྨོས་པའི་དགོས་པ་གང་ཞེ་ན། བསྟན་བཅོས་ཁུངས་བཙུན་ལ་སྒྲ་སྒྱུར་ཕྲ་མོ་ཤེས་ཤིང༌། བསྟན་བཅོས་བཙལ་སླ་ཞིང་སྐད་གཉིས་རྣམ་གྲངས་ཤེས་པའོ། །བམ་པོ་ནི་གཞུང་ཚད་མང་ཉུང་བདེ་བླག་ཏུ་རྟོགས་པའི་ཕྱིར་ལོ་ཙཱ་བས་བྱས་ལ། ཚད་ནི་རྒྱ་དཔེ་ལས་བསྟན་བཅོས་འདི་ལ་ཤླཽ་ཀ་སྟོང་ལྔ་བརྒྱ་ཞེས་གསུངས་པས། བམ་པོ་རེ་ལ་ཤླཽ་ཀ་སུམ་བརྒྱ་རེ་ཡོད་དོ། །དང་པོ་ནི་ལྔ་ཡོད་པའི་ཐོག་མ་འདི་ཡིན་ཞེས་འཆད་འགྱུར་ལ་སྙེགས་པ་སྟེ། བམ་པོ་ཁ་མར་བལྟ་དང་ལེའུ་ཁ་ཡར་བལྟའོ། །འོག་མ་རྣམས་ཀྱང་འདི་བཞིན་ནོ། ། ༼༦༽ གསུམ་པ་ལ། སྒྱུར་བྱེད་ལོ་ཙཱ་བའི་མཆོད་བརྗོད།

འཆད་བྱེད་འགྲེལ་པ་མཁན་པོའི་མཆོད་བརྗོད། རྩོམ་བྱེད་བསྟན་བཅོས་མཁན་པོའི་མཆོད་བརྗོད་དོ། །དང་པོ་ནི། འགྲེལ་པ་དོན་གསལ་སྒྱུར་མཁན་གྱི་ལོ་ཙཱ་བ་ཆོས་ཅན། འགྲེལ་པ་སྒྱུར་བའི་ཐོག་མར་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་བ་ལ་དགོས་པ་ཡོད་དེ། དེའི་ཐོག་མར་དེ་ལ་ཕྱག་འཚལ་བས་རང་ཉིད་དམ་པར་རྟོགས་ཤིང་འགྱུར་མཐར་ཕྱིན་པར་འགྱུར་བའི་ཕྱིར། དང་ནི་འབྱེད་པའོ། ། ༼༧༽ གཉིས་པ་ལ་དངོས་དང་འགྲེལ་པ་རྩོམ་པའི་རྒྱུ་གཉིས། དང་པོ་ནི། སློབ་དཔོན་སེང་གེ་བཟང་པོ་ཆོས་ཅན། འགྲེལ་ཆུང་རྩོམ་པའི་ཐོག་མར་ཡུམ་ལ་ཕྱག་འཚལ་བ་ལ་དགོས་པ་ཡོད་དེ། དེའི་ཐོག་མར་དེ་ལ་ཕྱག་འཚལ་བས་ཡུམ་དེའི་རྒྱན་གྱི་ཚིག་ལེའུར་བྱས་པ་རྣམས་རྣམ་པར་དབྱེ་བ་མཐར་ཕྱིན་པར་འགྱུར་བའི་ཕྱིར་དང༌། ཡུམ་ལ་ཐོས་སོགས་ཀྱི་སྒོ་ནས་འཇུག་པ་གེགས་མེད་པར་འགྱུར་བའི་ཕྱིར་དང༌། རང་ཉིད་དམ་པར་རྟོགས་ཤིང་གདུལ་བྱ་ཡུམ་ལ་དྭང་བ་སྐྱེ་བའི་ཕྱིར། དབྱེ་བ་ལ་དགོས་པ་ཅི་ཡོད་ཅེ་ན། ཆོས་ཅན། ཉིད་ཀྱི་ཡུམ་དེའི་རྒྱན་གྱི་ཚིག་ལེའུར་བྱས་པ་རྣམས་རྣམ་པར་དབྱེ་བ་ལ་དགོས་པ་ཡོད་དེ། ཉིད་ཀྱིས་དེ་དབྱེ་བས་ཡུམ་དེའི་རྒྱན་གྱི་ཚིག་ལེའུར་བྱས་པ་རྣམས་ཡུམ་ཀུན་གྱི་རྒྱན་དུ་གྱུར་པ་གསལ་བར་ཤེས་པའི་ཕྱིར། དེས་ན་འགྲེལ་ཆུང་འདིས་མངོན་རྟོགས་རྒྱན་ལ་འགྲེལ་བྱེད་གཞན་གྱི་དབང་གིས་མ་རྟོགས་ལོག་རྟོག་གི་དྲི་མ་ཡོད་པ་རྣམས་སེལ་བར་བྱེད་པས་མངོན་པར་རྟོགས་པའི་རྒྱན་གྱི་རྒྱན་ཡིན་ཏེ། དཔེར་ན་རྒྱན་གྱི་དྲི་མ་སེལ་བ་རྒྱན་གྱི་རྒྱན་ཡིན་པ་བཞིན་ནོ། །ཕྱག་གི་ཡུམ་ནི་གང༌། འགྲེལ་པའི་དགོས་སོགས་ཆོས་བཞི་ཅི་ཞིག་ཅེ་ན། ཡུམ་ནི་ཆོས་བཤེས་ལྟར་ན་ངོ་བོ་ཉིད་ཀྱི་ཤེར་ཕྱིན་ ༼༨༽ ཆོས་རྣམས་ཀྱི་ཆོས་ཉིད་དང༌། དེར་བརྟེན་པ་གཞུང་ལམ་འབྲས་བུའི་ཤེར་ཕྱིན་གསུམ། གསེར་གླིང་པ་ལྟར་ན་དངོས་དང་བཏགས་པའི་དབྱེ་བས་གཞུང་ལམ་འབྲས་བུའི་ཤེར་ཕྱིན་རྣམ་པ་གསུམ་མོ། །མདོར་ན་གཞུང་དང་ལམ་དང་འབྲས་བུ་དང་རང་བཞིན་གྱི་ཤེར་ཕྱིན་ཐམས་ཅད་འདིའི་ཡུམ་ཡིན་ནོ། །འགྲེལ་ཆུང་འདིའི་དགོས་སོགས་ཆོས་བཞི་ནི་རྒྱན་གྱི་ཚིག་དོན་རྣམས་འདིའི་བརྗོད་བྱ།

འདི་ལ་བརྟེན་ནས་རྒྱན་འདི་ཡུམ་ཀུན་གྱི་རྒྱན་དུ་གྱུར་པར་གསལ་བར་ཤེས་པ་དངོས་ཀྱི་དགོས་པ། དེར་ཤེས་པ་ལ་བརྟེན་ནས་རྒྱན་ལ་ཞུགས་ཏེ་རྒྱན་གྱི་ཚིག་དོན་རྟོགས་པ་ནས་མཐར་ཕྱིན་པའི་ཡེ་ཤེས་ཀྱི་བར་ནི་བརྒྱུད་པའི་དགོས་པའམ་ཉིང་དགོས། ཉིང་དགོས་དངོས་ཀྱི་དགོས་པ་ལས་བྱུང༌། དངོས་ཀྱི་དགོས་པ་འབྲེལ་པ་ལས་བྱུང་བ་ནི་འབྲེལ་པའོ། །གཉིས་པ་ལ་ཤེས་རབ་དང་སྙིང་རྗེ་གཉིས། དང་པོ་ལ་ཤེས་རབ་ཀྱི་རྒྱུ་དང་ཤེས་རབ་དངོས། ༼༩༽ དང་པོ་ལ་བཞི་ལས། ཐོགས་མེད་ཀྱིས་རྣམ་བཤད་མཛད་ཚུལ་ནི། འཕགས་པ་ཐོགས་མེད་སྐྱོབས་པ་ཆོས་ཅན། འཆོས་སྐྱོབས་གཉིས་དང་ལྡན་པའི་བསྟན་བཅོས་ཆེན་པོ་ཡུམ་གྱི་རྣམ་བཤད་མཛད་དེ། ཉིད་ཀྱིས་འགྲོ་ལ་ཀུན་ཏུ་བརྩེ་བའི་སྙིང་རྗེ་དང༌། མི་ཕམ་མགོན་ལས་མདོ་དང་ཆོས་ལྔ་དངོས་སུ་གསན་པ་ལ་བརྟེན་ནས་བྱུང་བའི་ཤེས་རབ་ལ་བརྟེན་ནས་དེ་ཉིད་རྣམ་ངེས་བརྩམས་པའི་ཕྱིར། སེམས་ཅན་ལ་དམིགས་པའི་སྙིང་རྗེ་ལ་ཆགས་པར་བཏགས་པ་ཡིན་ཏེ། འདོགས་པའི་རྒྱུ་མཚན་ཡུལ་སེམས་ཅན་མི་འདོར་བར་འདྲ། དགོས་པ་སེམས་ཅན་མི་འདོར་བ་ཤེས། དངོས་ལ་གནོད་བྱེད་ཐེག་ཆེན་འཕགས་པས་བསྟན་བཅོས་རྩོམ་པའི་རྒྱུ་ཡིན་པས་སོ། །དབྱིག་གཉེན་གྱིས་བཀྲོལ་ཚུལ་ནི། འགྲོ་བའི་དོན་ཕན་བདེའི་རྩ་ལག་ཏུ་གྱུར་པའི་སློབ་དཔོན་དབྱིག་གཉེན་ཆོས་ཅན། ཐོགས་མེད་ཀྱིས་རྣམ་བཤད་མཛད་པ་དེའི་འོག་ཏུ་ཡུམ་རྣམ་པར་བཀྲོལ་པ་ཡིན་ཏེ། ཤེས་བྱ་གཟུང་འཛིན་དུ་སྣང་བ་ནང་སེམས་ཙམ་ཡིན་པའི་གྲུབ་མཐའ་ལ་བརྟེན་ནས་གཞུང་འགྲེལ་བརྩམས་པའི་ཕྱིར། ཆོས་ཅན། ཡུམ་དོན་སེམས་ཙམ་དུ་འཐད་པས་སེམས་ཙམ་དུ་བཀྲོལ་བ་མིན་ཏེ། རང་གི་མོས་པ་གཙོ་ ༼༡༠༽ བོར་བྱེད་པ་ཙམ་དུ་ཟད་པས་སོ། །གྲོལ་སྡེས་ཕྱེ་ཚུལ་ནི། འཕགས་པ་གྲོལ་སྡེ་ཆོས་ཅན། དབྱིག་གཉེན་གྱིས་བཀྲོལ་བ་དེའི་འོག་ཏུ་བསྟན་བཅོས་ཆེན་པོ་མངོན་རྟོགས་རྒྱན་ཕྱེ་བ་ཡིན་ཏེ། ཉིད་ཀྱིས་ཡུམ་དོན་དབུ་མར་གནས་པ་རྟོགས་པའི་བློ་ལ་བརྟེན་ནས་ཉི་ཁྲི་སྣང་བ་བརྩམས་པའི་ཕྱིར།

སྔོན་ཆད་རྣམ་པར་ཕྱེ་ཟིན་པས་འདི་ནི་རིགས་པ་མ་ཡིན་ནོ་ཞེས་ན། ཆོས་ཅན། ཡུམ་དོན་སྔར་ཕྱེ་ཟིན་པས་ཁྱོད་ཀྱིས་ཡུམ་དོན་ཕྱེ་བ་མི་རིགས་མི་དགོས་ཏེ། ཐོགས་མེད་དང་དབྱིག་གཉེན་དེས་བྱས་པའི་འགྲེལ་པས་ཡུམ་དོན་ཇི་ལྟ་བ་བཞིན་བྱས་པ་མིན་པར་མཐོང་ནས་ཁྱོད་ཀྱིས་ཡུམ་དོན་དབུ་མར་ཕྱེ་བའི་ཕྱིར། བཙུན་པས་རྣམ་བཤད་བྱས་ཚུལ་ནི། དད་པའི་ས་ཚོགས་ལམ་ལ་གནས་པའི་བཙུན་པ་རྣམ་གྲོལ་སྡེ་ཆོས་ཅན། འཕགས་པ་གྲོལ་སྡེས་ཕྱེ་བ་དེའི་འོག་ཏུ་མངོན་རྟོགས་རྒྱན་ལ་རྣམ་བཤད་བྱས་པ་ཡིན་ཏེ། བློས་ཡུམ་གྱི་ཚིག་དོན་མཐའ་དག་མ་རྙེད་པར་རང་གི་རྟོགས་པ་དང་མཐུན་པར་ཉི་ཁྲི་རྣམ་འགྲེལ་བརྩམས་པའི་ཕྱིར། གཉིས་པ་ལ་དོན་ལ་མཁས་པའི་ཤེས་རབ་ནི། སློབ་དཔོན་སེང་གེ་བཟང་པོ་ཆོས་ཅན། ཡུམ་དོན་ལ་མཁས་པའི་ཤེས་རབ་ཡོད་དེ། ཉིད་ ༼༡༡༽ ཀྱིས་གོང་དུ་བཤད་པ་དེ་ལྟ་བུའི་མཁས་པ་བཞིའི་ལེགས་བཤད་ཀྱིས་བློ་གྲོས་གསལ་བར་བྱས་པ་དང༌། བྱམས་པས་རྗེས་སུ་བཟུང་བ་ལ་བརྟེན་ནས་བསྟན་བཅོས་ཡུམ་དང་རྒྱན་གྱི་ཚིག་དོན་མཐའ་དག་ཡུམ་དང་རྒྱན་གྱི་དགོངས་པ་ཇི་ལྟ་བ་དེ་ལྟར་རྙེད་པའི་ཕྱིར་ཞེས་པ་ནི་སློབ་དཔོན་རང་གི་བློའི་ཆེ་བ་བརྗོད་པ་ཙམ་ཡིན་ནོ། །འོ་ན་གོང་མ་བཞི་དང་ཟློས་སྐྱོན་ཡོད་དོ་ཞེས་ན། སློབ་དཔོན་གྱིས་རྙེད་པའི་འགྲེལ་ཆུང་དོན་གསལ་དེ་ཆོས་ཅན། འགྲེལ་པ་གོང་མ་བཞི་ལས་ཡ་མཚན་ཆེ་སྟེ། དབྱིག་གཉེན་དང་བཙུན་པ་གྲོལ་སྡེས་མ་རྙེད་པའི་བསྟན་བཅོས་ཀྱི་དོན་རྙེད་ནས་བརྩམས་པའི་ཕྱིར་དང༌། དེ་ཉིད་རྣམ་ངེས་དང་ཉི་ཁྲི་སྣང་བ་ལ་ལྟོས་ཏེ་ཚིག་ཉུང་ཞིང་ཡུམ་དོན་དབུ་མར་འགྲེལ་བྱེད་ཡིན་པའི་ཕྱིར། དེའི་ཕྱིར་ཟློས་སྐྱོན་མེད་དོ། །གཉིས་པ་ཚིག་ལ་མཁས་པའི་ཤེས་རབ་ནི། སློབ་དཔོན་སེང་གེ་བཟང་པོ་ཆོས་ཅན། ཡུམ་གྱི་ཚིག་ལ་མཁས་པའི་ཤེས་རབ་ཡོད་དེ། ཡུམ་གྱི་ཚིག་དོན་ཕྱིན་ཅི་མ་ལོག་པར་དབྱེ་བའི་ཕྱིར། ཡུམ་གྱི་དོན་ཆོས་ཅན། ཤིན་ཏུ་རྙེད་པར་དཀའ་བ་ཡིན་ཏེ།

ཤེས་རབ་ཅན་དབྱིག་གཉེན་དང༌། དད་པ་ཅན་བཙུན་པ་གྲོལ་སྡེས་ཀྱང་མ་རྙེད་པའི་དོན་ཡིན་པ་དེ་ལྟ་བས་སོ། །སློབ་དཔོན་སེང་གེ་བཟང་པོ་ཆོས་ཅན། ཡུམ་དོན་དབྱེ་བར་རིགས་ཏེ། སངས་རྒྱས་ཀྱི་ཐུགས་རྗེའི་དབང་གིས་དུས་རིང་མོ་ཞིག་ནས་ཟབ་མོའི་ལམ་གཞུང་ལམ་ཤེར་ཕྱིན་རྙེད་པའི་མཁས་པ་ ༼༡༢༽ ཡིན་པའི་ཕྱིར། གཉིས་པ་ནི། ཆོས་ཅན། ཡུམ་གྱི་ཚིག་དོན་མ་ལུས་ཁྱོད་ཀྱི་ཐོས་པ་ལ་སོགས་པ་རྣམ་པ་ཀུན་གྱི་མངོན་སུམ་གྱི་སྤྱོད་ཡུལ་མིན་ཏེ། ཁྱོད་སོ་སྐྱེ་ཡིན་པའི་ཕྱིར། འོ་ན་ཡུམ་དོན་སྟོན་པའི་བསྟན་བཅོས་རྩོམ་པ་མི་འཐད་དོ་ཅེ་ན། ཡང་གི་ཁོངས་ནས་སོ། །ཡུམ་དོན་མ་ལུས་པ་མངོན་སུམ་གྱི་ཡུལ་མ་ཡིན་ན་ཡང་ཆོས་ཅན། ཡུམ་དོན་སྟོན་པའི་བསྟན་བཅོས་རྩོམ་པར་རིགས་ཏེ། རང་གཞན་ལ་མངོན་མཐོ་དང་ངེས་ལེགས་ཀྱི་ཕན་གདགས་པར་འདོད་པའི་སྒོ་ནས་ཡུམ་དོན་འབྱེད་པ་ལ་སྤྲོ་བ་སྐྱེས་ཏེ་ཡུམ་དོན་འབྱེད་པའི་བསྟན་བཅོས་བརྩམས་པའི་ཕྱིར། ཡུམ་དོན་དབྱེ་བས་རང་གཞན་ལ་ཕན་ནམ་ཞེ་ན། ཆོས་ཅན། ཡུམ་དོན་དབྱེ་བས་རང་གཞན་ཕན་ཏེ། ཁྱོད་ཀྱི་ཡུམ་དོན་འབྱེད་པའི་བསྟན་བཅོས་དེ་མེ་ཏོག་ལ་སོགས་པས་སངས་རྒྱས་མཆོད་པ་ལ་སོགས་པའི་བསོད་ནམས་བསོག་པ་དང་རྫོགས་པའི་བྱང་ཆུབ་ཀྱི་རྒྱུར་མཚུངས་པའི་ཕྱིར། གསུམ་པ་ནི། ཉན་ཐོས་ཞི་བ་ཚོལ་རྣམས་ཀུན་ཤེས་ཉིད་ཀྱིས་ཉེར་ཞིར་འཁྲིད་མཛད་གང་ཡིན་དང༌། །ཞེས་སོགས་གསུངས་པ་ལ། ལྔ་ལས་མཚམས་སྦྱར་བ་ནི། འཕགས་པ་བྱམས་པ་ཆོས་ཅན། རྒྱན་རྩོམ་ ༼༡༣༽ པའི་དང་པོར་སྤངས་རྟོགས་མཛད་པའི་ཡོན་ཏན་ཇི་ལྟར་ཡོད་པ་བཞིན་བརྗོད་པ་སྔོན་དུ་འགྲོ་བའི་སྒོ་ནས་ཡུམ་ལ་ཕྱག་འཚལ་བ་ལ་དགོས་པ་ཡོད་དེ། རང་ཉིད་དམ་པའི་སྤྱོད་པ་དང་མཐུན་པར་བསྟན་པ་དང་གདུལ་བྱ་གཞན་བཅོམ་ལྡན་འདས་མ་ལ་དྭང་བ་བསྐྱེད་པའི་ཆེད་དུ་དེ་ལྟ་བུའི་སྒོ་ནས་ཡུམ་ལ་ཕྱག་འཚལ་བ་ཡིན་པའི་ཕྱིར། དྭང་བ་ཉིད་གང་གི་ཆེད་དུ་ཡིན་ཞེ་ན། མངོན་མཐོ་དང་ངེས་ལེགས་ཀྱི་དོན་གྱི་ཆེད་དུ་བཅོམ་ལྡན་འདས་མ་ལ་འཇུག་པའི་ཕྱིར་དུའོ། །དེ་ལ་ཞུགས་པས་དེ་ལྟ་བུའི་དོན་ཐོབ་བམ་ཞེ་ན།

ཤེས་བྱ་ཆོས་ཅན། དེ་ལ་ཞུགས་པས་མངོན་མཐོ་དང་ངེས་ལེགས་ཀྱི་དོན་ཐོབ་སྟེ། བཅོམ་ལྡན་འདས་མ་ནི་ཕུལ་དུ་དབྱུང་དུ་མེད་ཅིང་དཔག་དུ་མེད་པའི་ཡོན་ཏན་གྱི་འབྱུང་གནས་ཡིན་པའི་ཕྱིར། ཡང་ན་དོན་གྱིས་ཏེ། བརྒྱུད་ནས་འཇུག་པར་བྱ་བའི་དོན་དུའོ། །དེ་ལ་ཞུགས་པ་ལ་དགོས་པ་ཅི་ཡོད་ཅེ་ན། ཆོས་ཅན། དེ་ལ་ཞུགས་པ་ལ་དགོས་པ་ཡོད་དེ། རྟགས་སྔར་བཞིན་ནོ། །དྭང་བ་བསྐྱེད་པའི་ཆེད་དུ་ཕྱག་འཚལ་བའི་རྒྱུ་མཚན་ཅི་ཡིན་ཞེ་ན། འཕགས་པ་བྱམས་པ་ཆོས་ཅན། གདུལ་བྱ་ཡུམ་ལ་དྭང་བ་བསྐྱེད་པའི་ཆེད་དུ་ཡུམ་ལ་ཕྱག་འཚལ་བ་ལ་རྒྱུ་མཚན་ཡོད་དེ། ཁྱོད་ཀྱི་རྣམ་པར་མི་རྟོག་པའི་ཡེ་ཤེས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པའི་ཡུལ་ཅན་གྱི་རབ་ཏུ་དྭང་བ་ནི་རང་འབྲས་ལེགས་པ་བྱང་ཆུབ་ཐམས་ཅད་ཐོབ་པའི་ཐོག་མའི་བྱེད་རྒྱུ་ཡིན་པར་རྟོགས་ནས་གདུལ་བྱ་ཡུམ་ལ་དྭང་བ་སྐྱེད་པའི་ཆེད་དུ་ཡུམ་ལ་ཕྱག་འཚལ་བ་ ༼༡༤༽ ཡིན་པའི་ཕྱིར། དགོས་དོན་ལ་དངོས་དང་བརྒྱུད་པའི་དགོས་པ་གཉིས། དང་པོ་ལ་དབང་རྟུལ་དྭང་བ་དང༌། དབང་རྣོན་དྭང་བ་གཉིས། དང་པོ་ནི། ཉན་ཐོས་ཞི་བ་ཚོལ་རྣམས་ཞེས་སོགས་ཀྱི་ཚིགས་བཅད་འདི་ཆོས་ཅན། ཁྱོད་ལ་དགོས་པ་ཡོད་དེ། ཁྱོད་ཐོས་པས་རྐྱེན་བྱས་ནས་ཁྱོད་ཀྱི་གདུལ་བྱ་དད་པའི་རྗེས་འབྲང་རྣམས་ཁྱོད་ཀྱི་བརྗོད་བྱ་ཡུམ་འདི་ལ་ཐེ་ཚོམ་མེད་པར་མྱུར་དུ་རབ་ཏུ་དྭང་བ་སྐྱེ་བའི་ཕྱིར། ཆོས་ཅན། ཁྱོད་ཐོས་པས་རྐྱེན་བྱས་ནས་ཁྱོད་ཀྱི་གདུལ་བྱ་དད་པའི་རྗེས་འབྲང་རྣམས། ཡུམ་འདི་ལ་དྭང་བ་སྐྱེ་སྟེ། ཁྱོད་ཀྱིས་དེའི་ངོར་ཡུམ་འདིའི་ཆེ་བའི་བདག་ཉིད་གཞན་ལས་ཕུལ་དུ་བྱུང་བ་དང་ལྡན་པར་བརྗོད་པའི་ངག་རྣམ་དག་ཡིན་པའི་ཕྱིར། གཉིས་པ་ནི། དྭང་བ་སྐྱེད་པར་བྱེད་དོ། །ཇི་ལྟར་ན་འགལ་རྐྱེན་གྱིས་མི་འཕྲོག་པས་ན་རབ་ཏུའོ། །གང་ལ་ན་མཆོད་བརྗོད་ཡུལ་གྱི་ཡུམ་དེ་ལའོ། །དབང་རྟུལ་ལ་འདི་ཞེས་ཉེ་ཚིག་སྨོས། དབང་རྣོན་ལ་དེ་ཞེས་རིང་ཚིག་སྨོས་པ་མི་འཐད་དེ།

དབང་རྣོན་ཡུམ་ལ་ཉེ་བའི་ཕྱིར་ཞེ་ན། སྐྱོན་མེད་དེ། ཡུམ་ཉེ་རིང་གི་དབང་གིས་མ་ཡིན་གྱི། གདུལ་བྱ་དབང་རྟུལ་ཚིགས་བཅད་འདི་ཐོས་མ་ཐག་དྭང་བ་སྐྱེ་བས་ཉེ་ཚིག་སྨོས་ལ། གདུལ་བྱ་དབང་རྣོན་ཚིགས་བཅད་འདི་ཐོས་མ་ཐག་དྭང་བ་མི་སྐྱེ་བས་རིང་ཚིག་སྨོས་པ་ཡིན་པའི་ཕྱིར་རོ། །གང་ཟག་གང་ན། ༼༡༥༽ དབང་རྟུལ་དུ་མ་ཟད་གདུལ་བྱ་ཆོས་ཀྱི་རྗེས་འབྲང་རྣམས་ཀྱང་ངོ༌། །རྒྱུ་གང་ལ་བརྟེན་ནས་ན། མཆོད་བརྗོད་ཀྱི་ཚིགས་བཅད་འདི་ཐོས་ནས་དེའི་བརྗོད་བྱ་ཡུམ་ལ་ལུང་རིགས་ཀྱིས་བརྟག་དཔྱད་བྱས་པ་ན་ཡུམ་ཡོན་ཏན་ཅན་ཡིན་པ་ལ་གནོད་བྱེད་མ་མཐོང་ཞིང་སྒྲུབ་བྱེད་ངེས་པར་རྟོགས་པ་ལ་བརྟེན་ནས་སོ། །དང་པོ་ནི་གནོད་བྱེད་མ་མཐོང་ངོ༌། །གང་ལ་ན། མཆོད་བརྗོད་ཀྱི་ཚིགས་སུ་བཅད་པའི་བརྗོད་བྱའི་དོན་གྱི་ངོ་བོ་གཞི་ལམ་རྣམ་གསུམ་རང་བཞིན་གྱིས་མ་སྐྱེས་པར་ཤེས་པའི་ཡུམ་གྱིས་སྲས་འཕགས་པའི་ཟག་མེད་ཀྱི་ཕུང་པོ་སྐྱེད་ཅིང་བཞེད་དོན་ཕུན་སུམ་སྒྲུབ་པ་ལའོ། །གང་གི་ན། གདུལ་བྱ་ཆོས་ཀྱི་རྗེས་འབྲང་རྣམས་སྐྱེས་སོ། །ཇི་ལྟ་བུ་ན། ཡུལ་རྟོགས་ཚུལ་དང་འབྲས་བུ་སྒྲུབ་ཚུལ་དོན་དང་མི་མཐུན་ནོ་ཞེས་པའི་རིགས་པ་ཡང་དག་གིའོ། །འོ་ན་གཞི་ལམ་རྣམ་གསུམ་སྐྱེ་མེད་དུ་གང་གིས་འགྲུབ་ཅེ་ན། གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར་ཞེས་བྱ་བ་ལ་སོགས་པའི་གཏན་ཚིགས་ཀྱི་ཚད་མས་འགྲུབ་བོ། །ཚད་མ་ནི་གང༌། ཇི་ལྟར་འགྲུབ་ཅེ་ན། གཞི་ལམ་རྣམ་གསུམ་ཆོས་ཅན། རང་བཞིན་གྱིས་མ་སྐྱེས་པ་ཡིན་ཏེ། བདེན་པའི་གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར་དང༌། སོགས་པ་ཆོས་ཅན། ཆོས་འདྲ། ཁྱོད་ཡོད་པ་ཡང་མི་སྐྱེ་མེད་པ་ཡང་མི་སྐྱེ་བའི་ཕྱིར་དང༌། རང་དང་གཞན་དང་གཉིས་ཀ་དང་རྒྱུ་མེད་ལས་མི་སྐྱེ་བའི་ཕྱིར་དང༌། རྟེན་འབྲེལ་ཡིན་པའི་ཕྱིར་དང༌། དོན་དམ་པར་རྒྱུ་གཅིག་གིས་ 

༼༡༦༽ འབྲས་བུ་གཅིག་དང་དུ་མ་མི་བསྐྱེད། རྒྱུ་དུ་མས་འབྲས་བུ་དུ་མ་དང་གཅིག་མི་བསྐྱེད་པའི་ཕྱིར། འདི་རྣམས་ནི་དབུ་མ་ཐལ་འགྱུར་བས་གཞན་ངོར་གཞན་གྱི་ལོག་རྟོག་སེལ་བའི་ཕྱིར་འགོད་ལ། རང་རྒྱུད་པས་དོན་དམ་པར་རང་གཞན་སོགས་ལས་མི་སྐྱེ་ཞེས་སོགས་རང་རྒྱུད་དུ་དམ་བཅའ་འོ། །ཞིབ་པར་དབུ་མའི་བསྟན་བཅོས་ལས་ཤེས་པར་མཛོད། མདོར་ན། མཆོད་བརྗོད་ངག་གི་གདུལ་བྱ་ཆོས་ཀྱི་རྗེས་འབྲང་རྣམས་ཆོས་ཅན། མཆོད་བརྗོད་ངག་གི་བརྗོད་བྱ་ཡུམ་མཁྱེན་པ་གསུམ་གྱིས་གཞི་ལམ་རྣམ་གསུམ་རང་བཞིན་གྱིས་མ་སྐྱེས་པར་ཤེས་པ་དང་སྲས་འཕགས་པའི་བཞེད་དོན་སྒྲུབ་པ་ལ་གནོད་བྱེད་ཡང་དག་མ་མཐོང་སྟེ། དེས་དེ་ལྟར་ཤེས་ཤིང་དེ་ལྟར་སྒྲུབ་པ་དེ་ཀུན་རྫོབ་པའི་རྟེན་འབྲེལ་གྱི་ཆོས་ཉིད་ཡིན་པའི་ཕྱིར། གཉིས་པ་ནི། མཆོད་བརྗོད་ཡུལ་གྱི་ཡུམ་དབྱེ་གཞི། དབྱེ་ངོ༌། མཁྱེན་པ་གསུམ་མོ། །འབྱེད་པའི་རྒྱུ་མཚན་གནས་སྐབས་ཐེག་པའི་ཚུལ་གསུམ་པ་ཅན། བྱེད་ལས་སངས་རྒྱས་དང༌། སོགས་པ་བྱང་སེམས་ཆེན་པོ་དང༌། ཉན་ཐོས་དང་རང་སངས་རྒྱས་འཕགས་པ་གདོན་མི་ཟ་བར་བསྐྲུན་པར་མཛད་པའི་ཕྱིར། ངག་དོན་ནི་ཆོས་ཅན། མཆོད་བརྗོད་ཡུལ་གྱི་ཡུམ་མཁྱེན་པ་གསུམ་ཡོན་ཏན་ཅན་ཡིན་པ་ལ་སྒྲུབ་བྱེད་རྟོགས་ཏེ། དེས་རང་གི་སྲས་འཕགས་པ་བསྐྲུན་པར་མཛད་པ་ནི་གདོན་མི་ཟ་བ་སྲིད་པར་རྟོགས་པའི་ཕྱིར། མཆོད་བརྗོད་ཡུལ་གྱི་ཡུམ་མཁྱེན་ ༼༡༧༽ པ་གསུམ་ཆོས་ཅན། སྲས་འཕགས་པ་གདོན་མི་ཟ་བར་བསྐྲུན་ཏེ། དེ་བསྐྲུན་པའི་རྒྱུ་ཚང་ཞིང་གེགས་མེད་པའི་ཕྱིར། གཉིས་པ་ནི། མཆོད་བརྗོད་ངག་གི་གདུལ་བྱ་ཡུམ་ལ་དྭང་བའི་དད་པ་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་ཡུམ་གྱི་ཡོན་ཏན་མངོན་པར་འདོད་པའི་གང་ཟག་དབང་པོ་རྣོ་རྟུལ་གཉིས་ཀ་ཡང་བརྗོད་བྱ་ཡུམ་དེ་དང་དེ་ལ་བརྟེན་པའི་གསུང་རབ་རྗོད་བྱེད་ཤེར་ཕྱིན་ལ་རྣམ་པ་ཐམས་ཅད་དུ་ཚིག་བཟུང་བ་དང་དོན་ཀུན་ཆུབ་པར་བྱ་བ་ལ་སོགས་པའི་དོན་དུ་ཡུམ་ལ་ཤིན་ཏུ་གུས་པར་བྱེད་པའི་ཕྱིར།

ཀྱང་ནི། ཐོས་པ་ལས་དྭང་བ་མ་ཟད་ཅེས་པའོ། །གུས་པ་ལ་དགོས་པ་ཅི་ཡོད་ཅེ་ན། མཆོད་བརྗོད་ངག་གི་གདུལ་བྱ་ཡུམ་ལ་གུས་པ་དེ་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་མཆོད་བརྗོད་ངག་གི་གདུལ་བྱ་ཐོས་བསམ་སྒོམ་གསུམ་གྱི་ཤེས་རབ་སྐྱེ་བའི་རིམ་གྱིས་ཡུམ་ལ་འཇུག་པའི་ཕྱིར། ཤེས་རབ་གསུམ་ནི། གཙོ་བོར་བདག་རྐྱེན་ཐོས་པ་ལ་བརྟེན་ནས་བྱུང་བའི་ཆོས་རབ་ཏུ་རྣམ་འབྱེད་ནི་ཐོས་བྱུང་གི་ཤེས་རབ། གཙོ་བོར་བདག་རྐྱེན་བསམ་པ་ལ་བརྟེན་ནས་བྱུང་བའི་ཆོས་རབ་ཏུ་རྣམ་འབྱེད་ནི་བསམ་བྱུང་གི་ཤེས་རབ། གཙོ་བོར་བདག་རྐྱེན་བསྒོམས་པ་ལ་བརྟེན་ནས་བྱུང་བའི་ཆོས་རབ་ཏུ་རྣམ་འབྱེད་ནི་བསྒོམས་བྱུང་གི་ཤེས་རབ་བོ། །ཞུགས་པ་ལ་དགོས་པ་ཅི་ཡོད་ཅེ་ན། མཆོད་བརྗོད་ངག་གི་གདུལ་བྱ་དབང་པོ་རྣོ་རྟུལ་གཉིས་ཆོས་ཅན། ཡུམ་ལ་ཞུགས་པ་ལ་དགོས་པ་ཡོད་ ༼༡༨༽ དེ། ཡུམ་ལ་ཞུགས་པས་ལེགས་པའི་མཆོག་བྱང་ཆུབ་འཐོབ་པའི་ཕྱིར། མདོར་ན། མཆོད་བརྗོད་ཡུལ་གྱི་བཅོམ་ལྡན་འདས་མ་ལ་རབ་ཏུ་དྭང་བའི་དད་པ་ཆོས་ཅན། རང་འབྲས་ལེགས་པ་ཐམས་ཅད་འཐོབ་པའི་ཐོག་མའི་བྱེད་རྒྱུ་ཡིན་ཏེ། ཁྱོད་ལས་ཡུམ་ལ་གུས། གུས་པ་ལས་ཞུགས། ཞུགས་པ་ལས་རང་འབྲས་ཐམས་ཅད་འཐོབ་པའི་ཕྱིར། བསྡུས་དོན་ནི། ཕྱག་འཚལ་བ་སྟེ་བསྟོད་དོ། །གང་ལ་ན། ཉན་ཐོས་དང་བྱང་ཆུབ་སེམས་དཔའི་ཚོགས་དང་སངས་རྒྱས་དང་བཅས་པའི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ལའོ། །གང་གི་ན། བྱམས་པས་སོ། དུས་ནི་རྒྱན་རྩོམ་པའི་དང་པོར་རོ། །ཚུལ་སྒོ་གསུམ་གུས་པས་སོ། །གང་གི་སྒོ་ནས་ན། གཞི་ཤེས་ཀྱི་ཡོན་ཏན་གནས་སྐབས་དམན་པའི་མྱང་འདས་སུ་རིགས་ངེས་པའི་ཉན་ཐོས་སློབ་པ་དམན་པའི་མྱང་འདས་སུ་ཁྲིད་པར་མཛད་པ་དང༌། ལམ་ཤེས་ཀྱི་ཡོན་ཏན་བྱང་སེམས་ཆེན་པོས་འཇིག་རྟེན་འགྲོ་བའི་དོན་སྒྲུབ་པར་མཛད་པ་དང༌། རྣམ་མཁྱེན་གྱི་ཡོན་ཏན་ཐུབ་པའི་དབང་པོས་ཆོས་འཁོར་གསུངས་པ་སྟེ། མཁྱེན་གསུམ་གྱི་ཐུན་མོང་མིན་པའི་ཡོན་ཏན་བརྗོད་པ་སྔོན་དུ་འགྲོ་བའི་སྒོ་ནས་སོ། །དེའི་རྒྱུ་མཚན་ཅི་ཞེ་ན།

མཆོད་བརྗོད་དེ་ལ་མཁྱེན་གསུམ་གྱིས་དོན་མངོན་རྟོགས་བརྒྱད་བསྡུས་ལ། བརྒྱད་དུ་མ་ཟད་མཁྱེན་གསུམ་དེ་དག་ཀྱང་དངོས་བཏགས་མ་ཕྱེ་བའི་ཡུམ་ཡིན་ཞིང༌། བརྒྱད་དུ་མ་ཟད་མཁྱེན་གསུམ་དེས་ཀྱང་ཚིག་དོན་རྒྱས་བཤད་ནས་འཆད་པར་འགྱུར་བ་བཞིན་དུ་འཕགས་ ༼༡༩༽ བཞིའི་བཞེད་དོན་ཐམས་ཅད་ཕུན་སུམ་ཚོགས་པར་སྒྲུབ་ནུས་པར་ཐུགས་ཀྱིས་དགོངས་ནས་མཁྱེན་གསུམ་གྱི་ཡོན་ཏན་བརྗོད་པའི་སྒོ་ནས་ཡུམ་ལ་བསྟོད་པའི་ཕྱིར་རོ། །གསུམ་གྱི་བརྒྱད་ཇི་ལྟར་བསྡུས་ན། མཁྱེན་གསུམ་གྱིས་མཁྱེན་གསུམ་རང་བཞིན་གྱི་སྒོ་ནས། རྣམ་རྫོགས་སྦྱོར་བ་སྦྱོར་བའི་སྒོ་ནས། རྩེ་སྦྱོར་རབ་ཀྱི་སྒོ་ནས། མཐར་གྱིས་པའི་སྦྱོར་བ་གོ་རིམ་གྱི་སྒོ་ནས། སྐད་ཅིག་མའི་སྦྱོར་བ་མཐའི་སྒོ་ནས། ཆོས་སྐུ་རྣམ་སྨིན་གྱི་སྒོ་ནས་བསྡུས་སོ། །ངག་དོན་བྱམས་མགོན་ཆོས་ཅན། ཉིད་ཀྱིས་མཁྱེན་གསུམ་གྱི་སྒོ་ནས་ཡུམ་ལ་བསྟོད་པ་ལ་རྒྱུ་མཚན་ཡོད་དེ། མཁྱེན་གསུམ་གྱིས་དོན་བརྒྱད་བསྡུས་ཤིང༌། མཁྱེན་གསུམ་དེས་ཀྱང་རང་གི་སྲས་འཕགས་བཞིའི་བཞེད་དོན་ཐམས་ཅད་སྒྲུབ་ནུས་པར་དགོངས་ནས་དེའི་སྒོ་ནས་ཡུམ་ལ་བསྟོད་པའི་ཕྱིར། འོ་ན་འདིར་བསྟན་མཆོད་བརྗོད་ཡུལ་གྱི་ཡུམ་གྱི་ངོ་བོ་གང༌། དབྱེ་ན་དུ་ཞིག་ཅེ་ན། འདིར་བསྟན་མཆོད་བརྗོད་ཡུལ་གྱི་ཡུམ་གྱི་མཚན་ཉིད། རང་གི་སྲས་འཕགས་བཞིའི་བཞེད་དོན་སྒྲུབ་ནུས། དབྱེ་ན་གཞུང༌། ལམ། འབྲས་བུ། རང་བཞིན་ཡུམ་བཞི། ཚིག་དོན་ལ་གང་ཟག་གསུམ་གྱི་བཞེད་དོན་སྒྲུབ་པའི་སྒོ་ནས་བསྟོད་པ་དང༌། སངས་རྒྱས་འཁོར་བཅས་ཀྱི་ཡུམ་དུ་སྒྲུབ་པའི་སྒོ་ནས་ཕྱག་འཚལ་བ་རྣམ་པ་གཉིས། དང་པོ་ལ་གསུམ་ལས་གཞི་ཤེས་ལ་ཉན་རང་གི་བཞེད་དོན་སྒྲུབ་པའི་སྒོ་ནས་བསྟོད་པ་ནི། ཁྲིད་པས་ཏེ་ཐོབ་པར་མཛད་དོ། །གང་ན། རང་ལུགས་ཀྱི་ཉོན་མོངས་པའི་ཀུན་ ༼༢༠༽ འབྱུང་ཉེ་བར་ཞི་ཞིང༌། སྡུག་བསྔལ་གྱི་ཕུང་པོ་ཅུང་ཟད་ལུས་པའི་དམན་པའི་འགོག་པ་ནི། དམན་པའི་ལྷག་མ་དང་བཅས་པའི་མྱང་འདས་དང༌།

རང་ལུགས་ཀྱི་སྡུག་བསྔལ་གྱི་ཕུང་པོ་ཡང་ཉེ་བར་ཞི་བའི་དམན་པའི་འགོག་པ་ནི། དམན་པའི་ལྷག་མ་མེད་པའི་མྱང་འདས་ཏེ། དེ་ལྟ་བུའི་མྱང་འདས་གཉིས་སོ། །ཐབས་གང་གི་ན། གཞི་ཐམས་ཅད་རང་བཞིན་གྱིས་མ་སྐྱེས་པར་ཤེས་པ་ཀུན་ཤེས་ཉིད་དེ་ཁོ་ནས་སོ། །གང་ཟག་གང་ན། གནས་སྐབས་དམན་པའི་མྱང་འདས་སུ་རིགས་ངེས་པ་ཉན་ཐོས་སློབ་པ་དང༌། དེ་རིགས་ངེས་པ་ཉན་ཐོས་ཞེས་པའི་ཚིག་གིས་རིམ་པ་གཅིག་གིས་བསྟན་པ་རང་སངས་རྒྱས་ཀྱི་རིགས་ཅན་ཏེ། མདོར་ན། གནས་སྐབས་དམན་པའི་མྱང་འདས་སུ་རིགས་ངེས་པ་ཞི་བ་དམན་པའི་མྱང་འདས་ཚོལ་བ་སྟེ་དོན་དུ་གཉེར་བ་རྣམས་སོ། །ངག་དོན། བྱམས་མགོན་ཆོས་ཅན། ཡུམ་གཞི་ཤེས་ལ་བསྟོད་པ་ཡིན་ཏེ། གཞི་ཤེས་ཀྱིས་གནས་སྐབས་དམན་པའི་མྱང་འདས་སུ་རིགས་ངེས་པའི་ཉན་རང་གི་རིགས་ཅན་རྣམས་དམན་པའི་མྱང་འདས་སུ་འཁྲིད་པར་མཛད་པའི་ཡོན་ཏན་བརྗོད་པའི་ཕྱིར། གཞི་ཤེས་ཆོས་ཅན། གནས་སྐབས་དམན་པའི་མྱང་འདས་སུ་རིགས་ངེས་པའི་ཉན་རང་གི་རིགས་ཅན་རྣམས་ཀྱི་ཡུམ་ཡིན་ཏེ། དེ་རྣམས་དམན་པའི་མྱང་འདས་སུ་འཁྲིད་པར་མཛད་པའི་མཁྱེན་པ་ཅན་ཡིན་པའི་ཕྱིར། རང་སངས་རྒྱས་ཆོས་ཅན། ཉན་ཐོས་དེའི་ཕྱོགས་སུ་བསླན་ནས་བསྟན་པ་ལ་རྒྱུ་མཚན་ཡོད་དེ། ཁྱོད་དང་ཉན་ཐོས་ ༼༢༡༽ འཕགས་པ་གཉིས་ཐེག་པ་དམན་པར་མཚུངས་པའི་རྒྱུ་མཚན་གྱིས་ཁྱོད་དེའི་ཕྱོགས་སུ་བསླན་ནས་བསྟན་པའི་ཕྱིར། ཆོས་ཅན། ཉན་ཐོས་དང་ཁྱད་པར་གཏན་མེད་པ་མིན་ཏེ། ཉན་ཐོས་བས་རྣམ་པར་ཐར་པ་ཅུང་ཟད་གཅིག་གིས་ལྷག་པས་ཕྱིར། ཆོས་ཅན། ཉན་ཐོས་བས་ལྷག་སྟེ། ཕྱི་རོལ་གྱི་དོན་བདེན་འཛིན་གྱི་རྟོག་པ་སྤངས་པའི་ཕྱིར། ཀྱང་ནི་ཉན་ཐོས་སུ་མ་ཟད་ཅེས་པའོ། །ལམ་ཤེས་ལ་བྱང་སེམས་ཀྱི་བཞེད་དོན་སྒྲུབ་པའི་སྒོ་ནས་བསྟོད་པ་ནི། བསྒྲུབ་པར་མཛད་དོ། །གང་ན། བཅུད་ཀྱི་འཇིག་རྟེན་འགྲོ་བ་མཐའ་དག་གི་དོན་མངོན་མཐོ་དང་ངེས་ལེགས་བྱང་ཆུབ་གསུམ་མོ། །ཇི་ལྟར་ན་དངོས་དང་བརྒྱུད་པའི་སྒོ་ནས་ཇི་ལྟར་འོས་པ་བཞིན་དུའོ། །དུས།

གདུལ་བྱའི་འཁོར་བ་ཇི་སྲིད་མ་སྟོངས་ཀྱི་བར་དུའོ། །ཐབས་གང་ལ་བརྟེན་ནས་ན། ཐེག་པ་གསུམ་གྱི་ལམ་ཐམས་ཅད་རང་བཞིན་གྱིས་མ་སྐྱེས་པར་རྟོགས་པའི་ངོ་བོར་ལམ་ཤེས་ཉིད་དེ་ཁོ་ནས་སོ། །གང་གིས་ན། འགྲོ་བ་སེམས་ཅན་ལ་ཕན་པའི་དོན་སྒྲུབ་པར་བྱེད་པ་བྱང་སེམས་ཆེན་པོ་རྣམས་ཀྱིས་སོ། །ངག་དོན། བྱམས་མགོན་ཆོས་ཅན། ཡུམ་ལམ་ཤེས་ལ་བསྟོད་པ་ཡིན་ཏེ། ལམ་ཤེས་ཀྱིས་བྱང་སེམས་ཆེན་པོའི་བཞེད་དོན་སྒྲུབ་པར་མཛད་པའི་ཡོན་ཏན་བརྗོད་པའི་ཕྱིར། ལམ་ཤེས་ཆོས་ཅན། བྱང་སེམས་ཆེན་པོའི་ཡུམ་ཡིན་ཏེ། དེའི་བཞེད་དོན་ཕུན་ཚོགས་སྒྲུབ་པར་མཛད་པའི་མཁྱེན་པ་ཡིན་པའི་ཕྱིར། ༼༢༢༽ རྣམ་མཁྱེན་ལ་སངས་རྒྱས་ཀྱི་བཞེད་དོན་སྒྲུབ་པའི་སྒོ་ནས་བསྟོད་པ་ནི། གསུངས་པ་སྟེ་སྐོར་བ་མཛད་དོ། །ཐབས་གང་ལ་བརྟེན་ནས་ན་ཇི་ལྟ་ཇི་སྙེད་པའི་རྣམ་པ་ཐམས་ཅད་རང་བཞིན་གྱིས་མ་སྐྱེས་པར་ཐུགས་སུ་ཆུད་པ་རྣམ་པ་ཐམས་ཅད་མཁྱེན་པའི་ཡེ་ཤེས་གང་དང་གང་ལྡན་པ་ལ་བརྟེན་ནས་སོ། །གང་གིས་ན་དབང་ཕྱུག་སོགས་ཕྱི་རོལ་པ་ལས་རྣལ་འབྱོར་ལྷག་པས་ན། ཉན་རང་དང་བྱང་སེམས་རྣམས་ནི་རྣལ་འབྱོར་ཅན་གྱི་དབང་ཕྱུག ཡེ་ཤེས་ལ་སོགས་པ་ཆེ་བའི་བདག་ཉིད་ཀྱིས་དེ་རྣམས་ཀྱི་གཙུག་གི་ནོར་བུ་ལྟ་བུ་ཡིན་པས་ན་གཙོ་བོ། སྒྲིབ་གཉིས་བག་ཆགས་དང་བཅས་པ་མ་ལུས་པར་སྤངས་པའི་སྐུ་ཅན་ཐུབ་པ་རྫོགས་པའི་སངས་རྒྱས་ཀྱི་མཆོག་གི་སྤྲུལ་པའི་སྐུ་རྣམས་ཀྱིས་སོ། །གང་ན། སྡེ་སྣོད་གསུམ་དང་ཐེག་པ་གསུམ་གྱི་རྣམ་པ་ཀུན་དང་ལྡན་པ་སྣ་ཚོགས་པ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དང༌། ཆོས་ཀྱི་འཁོར་ལོ་རིམ་པ་གསུམ་པོ་མ་ལུས་པ་འདིའོ། །དགོས་པ་དང་ཚུལ་ཇི་ལྟར་ན། ཉོན་མོངས་པ་བརྒྱད་ཁྲི་བཞི་སྟོང་ལ་སྤྱོད་པའི་གཉེན་པོར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དང༌། ཉན་ཐོས་ཀྱི་རིགས་ཅན་འདུལ་བའི་དོན་དུ་བདེན་པ་བཞིའི་ཆོས་ཀྱི་འཁོར་ལོ། སེམས་ཙམ་པའི་རིགས་ཅན་འདུལ་བའི་དོན་དུ་མཚན་ཉིད་མེད་པའི་ཆོས་ཀྱི་འཁོར་ལོ།

དབུ་མ་པའི་རིགས་ཅན་འདུལ་བའི་དོན་དུ་དོན་དམ་རྣམ་པར་ངེས་པའི་ཆོས་ཀྱི་འཁོར་ལོ། རྣམ་པ་ཐམས་ཅད་དུ་རྒྱུན་མི་འཆད་པར་རོ། །ཆོས་ཀྱི་ཕུང་པོའི་ངོ་བོ་ནི་གང༌། ༼༢༣༽ དབྱེ་ན་དུ་ཞིག་ཅེ་ན། ངོ་བོ་ནི་རྟོགས་པའི་ཆོས་རྒྱ་ཆེན་པོ་སྟོན་པའི་ཆོས་དུ་མ་འདུས་པ། དབྱེ་ན་བརྒྱད་ཁྲི་བཞི་སྟོང༌། ཚད་ནི་འདོད་ཆགས་ཞེ་སྡང་གཏི་མུག་གསུམ། དེ་གསུམ་ཆ་མཉམ་པ་སྟེ་བཞི་པོ་རེ་རེ་ལ་ཉི་ཁྲི་ཆིག་སྟོང་སྟེ། བརྒྱད་ཁྲི་བཞི་སྟོང་གི་གཉེན་པོར། དེ་དང་མཐུན་པར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་བསྐོར་བས་ན། ཉོན་མོངས་པ་བརྒྱད་ཁྲི་བཞི་སྟོང་པོ་རེ་རེ་རྩ་བ་ནས་སྤོང་བར་ནུས་པའི་གཉེན་པོ་རེ་རྫོགས་པར་སྟོན་པའི་གཏམ་གྱི་ཚོགས་རེའོ། །ཆོས་ཀྱི་འཁོར་ལོའི་ངོ་བོ་ནི་གང༌། དབྱེ་ན་དུ་ཞིག་ཅེ་ན། ངོ་བོ་ནི་སྟོན་པས་གསུངས་པའི་དམ་ཆོས་གང་ཞིག་མི་མཐུན་ཕྱོགས་འཇོམས་པར་ནུས་པ། དབྱེ་ན་གསུམ་ལས་བདེན་པ་བཞིའི་ཆོས་ཀྱི་འཁོར་ལོའི་ངོ་བོ་ནི། བདེན་བཞི་རྟོགས་པའི་རྟོགས་པ་འཁོར་བཅས། དེ་སྟོན་པའི་ཆོས་ཀྱི་ཕུང་པོ་ནི་འདུལ་བ་ལུང་ལ་སོགས་པའོ། །མཚན་ཉིད་མེད་པའི་ཆོས་ཀྱི་འཁོར་ལོའི་ངོ་བོ་ནི། ངོ་བོ་ཉིད་མེད་པ་གསུམ་རྟོགས་པའི་རྟོགས་པ་འཁོར་བཅས། དེ་སྟོན་པའི་ཆོས་ཀྱི་ཕུང་པོ་ནི། ཆོས་རྣམས་ཀུན་བཏགས། གཞན་དབང༌། ཡོངས་གྲུབ་གསུམ་དུ་ཕྱེ་ནས་དངོས་སུ་གསལ་བར་སྟོན་པ་ཆོས་མངོན་པའི་མདོ་རྣམས་སོ། །དོན་དམ་རྣམ་པར་ངེས་པའི་ཆོས་ཀྱི་འཁོར་ལོའི་ངོ་བོ་ནི། སྤྲོས་བྲལ་རྟོགས་པའི་རྟོགས་པ་འཁོར་བཅས། དེ་སྟོན་པའི་ཆོས་ཀྱི་ཕུང་པོ་ནི་ཡུམ་རྒྱས་འབྲིང་བསྡུས་པ་རྣམས་སོ། །ངག་དོན། བྱམས་མགོན་ཆོས་ཅན། རྣམ་མཁྱེན་ལ་བསྟོད་པ་ཡིན་ཏེ། ༼༢༤༽ རྣམ་མཁྱེན་གྱིས་རྫོགས་པའི་སངས་རྒྱས་ཀྱི་བཞེད་དོན་སྒྲུབ་པའི་ཡོན་ཏན་བརྗོད་པའི་ཕྱིར། གཉིས་པ་ནི། ཕྱག་འཚལ་ལོ། །གང་ལ་ན། སངས་རྒྱས་དང་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའི་ཚོགས་དང་བཅས་པའི་ཡུམ་དེ་ལའོ། །གང་གི་ན་བྱམས་པས་སོ། །དགོས་པ་སྔ་འགྲེལ་བཞིན་ནོ། །དུས་རྒྱན་རྩོམ་པའི་ཐོག་མར་རོ། །ཚུལ་སྒོ་གསུམ་གུས་པས་སོ། །དེ་འཕགས་བཞིའི་ཡུམ་ཡིན་པའི་རྒྱུ་མཚན་ཅི་ཞེ་ན།

མངོན་རྟོགས་བརྒྱད་ཀྱི་བདག་ཉིད་དུ་གྱུར་པའི་ཤེར་ཕྱིན་ཆོས་ཅན། སྲས་འཕགས་བཞིའི་ཡུམ་ཡིན་ཏེ། སངས་རྒྱས་ཉན་ཐོས་དང༌། སོགས་པ་རང་སངས་རྒྱས་དང་བྱང་ཆུབ་སེམས་དཔའི་ཚོགས་དང་བཅས་པ་སྟེ་ཚོགས་ཀྱིས་བསྐོར་བའི་དཔོན་སློབ་རྣམས་ཀྱི་བཞེད་དོན་ཕུན་ཚོགས་དེ་སྒྲུབ་པས་བྱེད་པ་ཉིད་ཀྱིས་སོ། །ལྔ་པ་བརྒལ་ལན་ལ་རྒོལ་བ་ནི། གོང་དུ་བསྟན་པ་དེ་ལྟར་ཕྱག་བསྟོད་སྔོན་དུ་འགྲོ་བའི་སྒོ་ནས་བསྟན་བཅོས་མངོན་རྟོགས་རྒྱན་རྩོམ་ན། ཅི་ཆོས་རབ་ཏུ་རྣམ་འབྱེད་ཀྱི་ཤེས་རབ་བསྐྱེད་པར་བྱ་བའི་ཕྱིར་དུ་ཡུལ་ཅན་གཞི་ཤེས་དང་ཡུལ་གཞི་ཙམ་བརྗོད་བྱར་བསྡུས་པས་རྒྱན་དུ་རྩོམ་མམ། འོན་ཏེ་མི་མཐུན་པའི་ཕྱོགས་མ་ལུས་པ་སྤང་བའི་ཕྱིར་དུ་ཡུལ་ཅན་ལམ་ཤེས་དང༌། ཡུལ་ལམ་ཙམ་བརྗོད་བྱར་བསྡུས་པས་སམ། དེ་སྟེ་ཤེས་བྱ་མ་ལུས་པ་ཤེས་རབ་བྱ་བའི་ཕྱིར་དུ་ཡུལ་ཅན་རྣམ་མཁྱེན་དང་ ༼༢༥༽ ཡུལ་རྣམ་པ་ཙམ་བརྗོད་བྱར་བསྡུས་པས་སམ། འོན་ཏེ་མཁྱེན་པ་གསུམ་ཀ་བརྗོད་བྱར་བསྡུས་པས་རྒྱན་དུ་རྩོམ། ཕྱོགས་དང་པོ་གཞི་ཙམ་བརྗོད་བྱར་བསྡུས་པ་ལྟར་ན་མངོན་པའི་བསྟན་བཅོས་ནས་མ་བཤད་པའམ། དེ་ནས་བཤད་པའི་གཞི་ཙམ་བརྗོད་བྱར་བསྡུས་པའི་སྒོ་ནས་རྒྱན་དུ་རྩོམ། དང་པོ་མི་འཐད་དེ། ཡུམ་མངོན་རྟོགས་རྒྱན་འདི་ལས་ནི་མཚན་ཉིད་མངོན་པའི་བསྟན་བཅོས་ལས་མི་སྨོས་པའི་གཞི་གང་ཡིན་པ་དེ་བརྗོད་བྱར་འབྱུང་བ་མེད་པའི་ཕྱིར་ཏེ། དེ་ལྟ་བུའི་གཞི་མི་སྲིད་པའི་ཕྱིར་རོ། །གཉིས་པ་ལྟར་ན། མངོན་རྟོགས་རྒྱན་ཆོས་ཅན། ཁྱོད་རྩོམ་པའི་འབད་པ་བྱས་པ་དོན་མེད་པ་ཡིན་པར་ཐལ། ཁྱོད་ཀྱིས་མངོན་པའི་བསྟན་བཅོས་ནས་བཤད་པའི་གཞི་ཙམ་བརྗོད་བྱས་བསྡུས་པ་གང་ཞིག དེ་མངོན་པའི་བསྟན་བཅོས་ཀྱིས་བཤད་ཟིན་པའི་ཕྱིར་རོ། །ཕྱོགས་གཉིས་པ་ལམ་ཙམ་བརྗོད་བྱར་བསྡུས་པ་ལྟར་ན་སྤང་བྱ་དང་འབྲེལ་བའི་ལམ་ཙམ་མམ། སྤང་བྱ་དང་མ་འབྲེལ་བའི་ལམ་ཙམ་བསྡུས། དང་པོ་ལྟར་ན་སྤང་བྱ་སྲེད་པ་ལྟ་བུ་གཅིག་སྟོན་པ་ན་དེའི་བདག་རྐྱེན་དམིགས་རྐྱེན་མཚུངས་ལྡན་སོགས་དགོས་པས་གཞི་ལ་བརྗོད་པའི་ཉེས་པས་རེག་གོ

།གཉིས་པ་ལྟར་ན། མངོན་རྟོགས་རྒྱན་ཆོས་ཅན། ཀུན་ནས་ཉོན་མོངས་པའི་མཚོན་པའི་སྒྲིབ་པ་གསུམ་མ་བསྡུས་པར་ཐལ། གཉེན་པོ་ལམ་ཙམ་བརྗོད་བྱར་བསྡུས་པའི་ཕྱིར། འདོད་ན། དེའི་ཕྱིར་ཁྱོད་ལ་བརྟེན་ནས་ལམ་གསུམ་པོ་དེ་སྒྲིབ་པ་གསུམ་པོ་གང་གི་གཉེན་པོ་གང་ཡིན་ཁོང་དུ་ཆུད་པར་མི་ ༼༢༦༽ འགྱུར་རོ། །དཔེར་ན་ནད་ངོ་མ་ཤེས་པར་དེའི་གཉེན་པོ་སྨན་ངོ་མ་ཤེས་པ་བཞིན་ནོ། །ཕྱོགས་གསུམ་པ་རྣམ་པ་ཙམ་བསྡུས་པ་ལྟར་ན་གཞི་དང་འབྲེལ་བའམ་མ་འབྲེལ་བའི་རྣམ་པ་ཙམ་བསྡུས། དང་པོ་ལྟར་ན་གཞི་ལ་བརྗོད་པའི་ཉེས་པས་རེག་གོ །གཉིས་པ་ལྟར་ན། ཆོས་ཅན། ཁྱོད་ལ་བརྟེན་ནས་དོན་རྟོགས་པ་མེད་པ་ཐལ། རྣམ་པ་གཞི་མེད་པ་ཙམ་བརྗོད་བྱར་བསྡུས་པའི་ཕྱིར། འདོད་ན། དེའི་ཕྱིར་སྐྱེས་བུ་ལ་མཁོ་བའི་དོན་ཅུང་ཟད་ཀྱང་མ་བསྟན་པར་ཐལ་ལོ། །འདོད་ན། དེའི་ཕྱིར་ཁྱོད་བརྩམས་པ་དོན་མེད་པར་ཐལ་ལོ། །ཕྱོགས་བཞི་པ་ལྟར་ན། ཆོས་ཅན། བསྟན་བཅོས་རྫས་ཐ་དད་པ་གསུམ་དུ་ཐལ། མཁྱེན་པ་གསུམ་ཀ་བརྗོད་བྱར་བསྡུས་པའི་ཕྱིར། དེས་ན་བརྗོད་བྱ་མེད་པའི་བསྟན་བཅོས་རྩོམ་པ་མི་འཐད་དོ་སྙམ་དུ་བློ་དམན་གཞན་དག་སེམས་པར་འགྱུར་བ་མ་ཡིན་ནམ་ཞེ་ན། ལན་ལ་དེ་ལྟ་བུའི་སྐྱོན་མེད་པའི་རྒྱུ་མཚན། རྒྱུ་མཚན་དེའི་ཤེས་བྱེད་དགོད། ཤེས་བྱེད་དེའི་དོན་བཤད། མཇུག་བསྡུ་བ་དང་བཞི། དང་པོ་ནི། མངོན་རྟོགས་རྒྱན་ཆོས་ཅན། གཞི་གཉེན་རྣམ་པ་གང་རུང་རེ་རེ་ཁོ་ནར་བརྗོད་བྱར་བསྡུས་པའི་སྐྱོན་དེ་ནི་ཡོད་པ་མ་ཡིན་ཏེ། མཁྱེན་པ་གསུམ་ཀ་བརྗོད་བྱར་བསྡུས་པའི་ཕྱིར། ཁྱབ་སྟེ། གང་གི་ཕྱིར་ན་ཉན་རང་གི་མངོན་རྟོགས་མཐའ་དག་གཞི་ཤེས་ཀྱིས་བསྡུས། བྱང་སེམས་ཆེན་པོའི་མངོན་རྟོགས་མཐའ་དག་ལམ་ཤེས་ཀྱིས་བསྡུས། རྫོགས་ 

༼༢༧༽ པའི་སངས་རྒྱས་ཀྱི་མངོན་རྟོགས་མཐའ་དག་རྣམ་མཁྱེན་གྱིས་བསྡུས་པས་ན། མཁྱེན་གསུམ་གྱི་ཡུལ་གསུམ་ཆར་བསྡུས་ལ། དེར་མ་ཟད་ཡུལ་ཕྱོགས་གསུམ་ཆར་གྱིས་ཀྱང་མཁྱེན་གསུམ་དང་འཕགས་བཞིའི་མངོན་རྟོགས་མཐའ་དག་བསྡུས་པའི་ཕྱིར་རོ། །ཆོས་ཅན། མཁྱེན་གསུམ་བརྗོད་བྱར་བསྡུས་ན་བསྟན་བཅོས་རྫས་ཐ་དད་པ་གསུམ་དུ་འགྱུར་མི་དགོས་པར་ཐལ། ཁྱོད་མཁྱེན་གསུམ་བརྗོད་བྱར་བསྡུས་ན་གང་ཟག་གཅིག་གིས་སངས་རྒྱས་འཐོབ་པར་བྱེད་པའི་ཐབས་རྫོགས་པར་སྟོན་པའི་བསྟན་བཅོས་གཅིག་ཡིན་པའི་ཕྱིར། གཉིས་པ་ལ། མཁྱེན་གསུམ་གྱིས་མངོན་རྟོགས་མཐའ་དག་བསྡུས་པའི་རྒྱུ་མཚན་ཅི་ཞེ་ན། དེའི་སྒྲུབ་བྱེད་དུ་ཡུམ་བར་མའི་ལུང་དང༌། བསྡུས་པ་དང༌། རྒྱས་པའི་ལུང་དྲང་བ་གསུམ། དང་པོ་ནི། ཤེས་བྱ་ཆོས་ཅན། མཁྱེན་གསུམ་གྱིས་འཕགས་བཞིའི་མངོན་རྟོགས་མཐའ་དག་བསྡུས་ཏེ། རྒྱུ་མཚན་འདི་ལྟར་བདུད་བཞི་ལས་རྒྱལ་བའི་ཡུམ་བར་མ་སྟོང་ཕྲག་ཉི་ཤུ་ལྔ་པ་ལས། རབ་འབྱོར་ཆོས་ཐམས་ཅད་ཤེས་པ་ཉིད་ནི་ཉན་ཐོས་དང་རང་སངས་རྒྱས་རྣམས་ཀྱི་ཡིན་ནོ། །ལམ་ཤེས་པ་ཉིད་ནི་བྱང་ཆུབ་སེམས་པ་རྣམས་ཀྱི་ཡིན་ནོ། །རྣམ་པ་ཐམས་ཅད་མཁྱེན་པ་ཉིད་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པ་རྫོགས་པའི་སངས་རྒྱས་རྣམས་ཀྱི་ཡིན་ནོ་ཞེས་པའི་ལུང་དེ་བརྗོད་བྱ་དོན་མཐུན་ཡིན་པའི་ཕྱིར། བཅོམ་ལྡན་འདས་རྒྱུ་མཚན་ཅིའི་སླད་དུ་ཐམས་ཅད་ཤེས་པ་ ༼༢༨༽ ཉིད་ནི་ཐེག་དམན་འཕགས་པའི་མངོན་རྟོགས་ལགས་ཞེ་ན། ཉན་ཐོས་ཉོན་མོངས་པ་མེད་པར་གནས་པ་རྣམས་ཀྱི་ནང་ནས་མཛད་ཤིང་མཆོག་ཏུ་གྱུར་པས་ན་རབ། སེམས་ཀྱི་ཡོན་ཏན་ཕུན་སུམ་ཚོགས་པ་ཡོད་པས་ན་འབྱོར་ཞེས་བོས་ནས། ཐམས་ཅད་ནི་ཕྱི་དང་ནང་གི་ཕུང་ཁམས་སྐྱེ་མཆེད་ཀྱི་ཆོས་རྣམས་ཇི་སྙེད་པ་འདི་ཙམ་ཁོ་ན་ཡིན་ལ། དེ་དག་ཀྱང་ཉན་ཐོས་འཕགས་པ་དང་རང་སངས་རྒྱས་རྣམས་ཀྱིས་ནི་རང་བཞིན་མ་དམིགས་པར་ཤེས་ཀྱིས་ཐེག་པ་གསུམ་གྱི་ལམ་ཐམས་ཅད་ཀྱི་ཡོན་ཏན་སྐྱེད་རྫོགས་དངོས་སུ་བྱེད་པ་ཡང་མ་ཡིན།

རྣམ་པའི་རྫས་རིགས་མ་ལུས་པ་ཐམས་ཅད་དུ་ཤེས་པ་ཡང་མ་ཡིན་པ་དེའི་ཕྱིར། ཤེས་བྱ་ཆོས་ཅན། ཉན་ཐོས་འཕགས་པ་དང་རང་སངས་རྒྱས་རྣམས་ཀྱིས་ནི་ཐམས་ཅད་ཤེས་པ་ཡིན་ནོ། །བཅོམ་ལྡན་འདས་རྒྱུ་མཚན་ཅིའི་སླད་དུ་ལམ་ཤེས་པ་ཉིད་ནི་བྱང་སེམས་ཆེན་པོ་རྣམས་ཀྱི་མངོན་རྟོགས་ལགས་ཞེ་ན། རབ་འབྱོར་བྱང་སེམས་ཆེན་པོ་རྣམས་ཀྱིས་ནི་ཉན་ཐོས་ཀྱི་ཐེག་པ་གང་ཡིན་པ་དང༌། རང་སངས་རྒྱས་ཀྱི་ཐེག་པ་གང་ཡིན་པ་དང༌། སངས་རྒྱས་ཀྱི་ལམ་སྟེ་ཐེག་པ་ཆེན་པོ་གང་ཡིན་པའི་ཐེག་པ་ཐམས་ཅད་ཡོན་ཏན་ཡར་ལྡན་དུ་སྐྱེད་པར་བྱེད་ཅིང་རང་བཞིན་མ་དམིགས་པར་ཤེས་པར་བྱེད་ལ། ཐེག་ཆེན་དུ་མ་ཟད་ཐེག་པ་ཆུང་འབྲིང་གི་སྤང་རྟོགས་དེ་དག་ཀྱང་ཡོངས་སུ་རྫོགས་པར་བྱེད་ཅིང༌། བྱང་སེམས་ཆེན་པོ་དེ་དག་གི་ལམ་གྱི་བྱ་བ་མཉམ་བཞག་ཏུ་སྒྲིབ་པ་སྤོང་བ་དང༌། རྗེས་ཐོབ་ཏུ་སེམས་ཅན་གྱི་དོན་ ༼༢༩༽ བྱེད་པ་ཡང་བྱེད་ལ། དེ་ལྟར་བྱེད་ཀྱང་བྱང་སེམས་ཆེན་པོ་དེ་དག་གིས་ཡང་དག་པའི་མཐའ་དེ་ཁོ་ན་ཉིད་རང་བཞིན་གྱི་ཡུམ་དེ་མངོན་དུ་མི་བྱའོ་ཞེས་སྤྱིར་བཏང་ནས། དམིགས་ཀྱི་བསལ་བ་ནི། དུས་ནམ་གྱི་ཚེ་མངོན་དུ་མི་བྱའོ་ཞེ་ན། སྨོན་ལམ་ཡོངས་སུ་རྫོགས་པར་མ་བྱས་སེམས་ཅན་ཡོངས་སུ་སྨིན་པར་མ་བྱས་སངས་རྒྱས་ཀྱི་ཞིང་ཡོངས་སུ་མ་སྦྱངས་བར་དུའོ་ཞེས་པ་ནི་དངོས་བསྟན་དགག་པའི་དམིགས་བསལ་ལོ། །དུས་གཏན་དུ་མི་བྱའམ་ཞེ་ན། མ་ཡིན་ཏེ། བྱང་སེམས་དེ་དག་གིས་ཡང་དག་པའི་མཐའ་མངོན་དུ་བྱའོ་ཞེས་སྤྱིར་བཏང་ནས། དུས་ནམ་གྱི་ཚེ་བྱ་ཞེ་ན། སྨོན་ལམ་ཡོངས་སུ་རྫོགས་པར་བྱས་སེམས་ཅན་ཡོངས་སུ་སྨིན་པར་བྱས་སངས་རྒྱས་ཀྱི་ཞིང་ཡོངས་སུ་སྦྱངས་པར་བྱས་པ་དེའི་ཚེ་བྱའོ་ཞེས་པ་ནི་ཤུགས་བསྟན་བསྒྲུབ་པའི་དམིགས་བསལ་ལོ། །རྒྱུ་མཚན་དེའི་ཕྱིར་བྱམས་སེམས་འཕགས་པ་རྣམས་ཀྱིས་ནི་ལམ་གྱི་རྣམ་པ་ཤེས་པ་ཉིད་ཅེས་བྱའོ། །ཐེག་པ་གསུམ་གྱི་སྤངས་རྟོགས་ས་གང་དུ་རྫོགས། སྨོན་ལམ་ཡོངས་སུ་རྫོགས་པ་སོགས་གང་ཞེ་ན།

ཉན་རང་གི་སྤངས་རྟོགས་ས་དང་པོར་རྫོགས་ཏེ། ས་དང་པོ་ལ་གནས་པའི་བྱང་སེམས་ཆེན་པོས་བསྐལ་པ་གྲངས་མེད་པ་གཅིག་ཏུ་ཆོས་དབྱིངས་བསྒོམས་པའི་ཕྱིར་རོ། །ཁྱབ་སྟེ། རང་སངས་རྒྱས་བསེ་རུ་ལྟ་བུས་བསྐལ་པ་བརྒྱར་ཚོགས་བསགས་པས་རང་བྱང་ཆུབ་མངོན་དུ་བྱས་པའི་ཕྱིར་དང༌། ཉན་ཐོས་མྱུར་ན་སྲིད་པ་གསུམ་གྱི་མཐའ་གྲོལ་པའི་ཕྱིར་རོ། །གཞན་དོན་དུ་རྫོགས་པའི་བྱང་ ༼༣༠༽ ཆུབ་ཐོབ་པར་གྱུར་ཅིག་ཅེས་པའི་སྨོན་ལམ་གྲུབ་པ་ནི་སྨོན་ལམ་གྱི་གཙོ་བོ་རྫོགས་པའི་ཕྱིར། སྨོན་ལམ་ཡོངས་སུ་རྫོགས་པ་ཡིན་ནོ། །རང་ཉིད་སངས་རྒྱས་པའི་ཞིང་དེ་ན་རང་གི་སྐུས་དངོས་སུ་གདུལ་བའི་སྐལ་བ་དང་ལྡན་པའི་སེམས་ཅན་རྣམས་སྒྲིབ་པ་དངོས་སུ་སྤོང་རུང་དང་གཉེན་པོ་དངོས་སུ་སྐྱེ་རུང་དུ་བྱས་པའི་སེམས་ཅན་ཡོངས་སུ་སྨིན་པར་བྱས་པའོ། །རང་ཉིད་སངས་རྒྱས་པའི་ཞིང་དེ་གསེར་གྱི་ས་གཞི་ལ་སོགས་པར་སྣང་བ་ནི་སངས་རྒྱས་ཀྱི་ཞིང་ཡོངས་སུ་སྦྱངས་པའོ། །ངག་དོན་བསྡུས་ན། བྱང་སེམས་འཕགས་པ་ཆོས་ཅན། ལམ་གྱི་རྣམ་པ་ཤེས་པ་ཡིན་ཏེ། ཐེག་པ་གསུམ་གྱི་ལམ་ཐམས་ཅད་ཡོན་ཏན་ཡར་ལྡན་དུ་བསྐྱེད་རྫོགས་བྱེད་ཅིང༌། རྫོགས་སྨིན་མ་སྦྱངས་པར་ཡང་དག་པའི་མཐའ་མངོན་དུ་མི་བྱེད་པར་ལམ་གྱི་བྱ་བ་བྱེད་པའི་ཕྱིར། ཆོས་ཅན། འཁོར་བའི་མཐར་ལྟུང་བ་མ་ཡིན་ཏེ། ཐེག་པ་གསུམ་གྱི་ལམ་ཐམས་ཅད་ཡོན་ཏན་ཡར་ལྡན་དུ་ཤེས་བསྐྱེད་རྫོགས་པར་བྱེད་ཅིང་ལམ་གྱི་བྱ་བ་བྱེད་པའི་ཕྱིར། ཆོས་ཅན། མྱང་འདས་ཀྱི་མཐར་ལྟུང་བ་མིན་ཏེ། རྫོགས་སྨིན་མ་སྦྱངས་པར་ཡང་དག་པའི་མཐའ་མངོན་དུ་མི་བྱེད་པར་གཞན་དོན་བྱེད་པའི་ཕྱིར། འཕགས་པའི་དགོངས་པ་ཁོ་བོས་ཤེས། །གཞན་ལས་ལྷག་པའི་བསྡུས་དོན་ཡིན། །བཅོམ་ལྡན་འདས་རྒྱུ་མཚན་ཅིའི་སླད་དུ་རྣམ་པ་ཐམས་ཅད་མཁྱེན་པ་ཉིད་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་མངོན་རྟོགས་ལགས་ཞེ་ན། རྫོགས་པའི་སངས་རྒྱས་ཆོས་ཅན།

རྣམ་ ༼༣༡༽ པ་ཐམས་ཅད་མཁྱེན་པ་ཉིད་ཡིན་ཏེ། ཆོས་རྣམས་རབ་ཏུ་མཚོན་པའི་རྣམ་རྟགས་མཚན་མ་དེ་དག་མ་ལུས་པར་ཁྱོད་ཀྱིས་ཐུགས་སུ་ཆུད་པའི་ཕྱིར། རྣམ་པ་ནི་ངོ་བོ། རྟགས་ནི་འབྲས་བུ། མཚན་མ་ནི་རྒྱུའོ། །གཉིས་པ་ནི། ཡུམ་བར་མ་ལས་གསུངས་པ་དེ་བཞིན་དུ་མདོར་བསྡུས་པ་བརྒྱད་སྟོང་པ་ལས་ཀྱང་གསུངས་སོ། །གང་ན་མཁྱེན་གསུམ་གྱིས་འཕགས་བཞིའི་མངོན་རྟོགས་མཐའ་དག་བསྡུས་པའི་ཚུལ་ལོ། །ཇི་ལྟར་ན་ཉན་ཐོས་ཀྱི་ཐེག་པ་དང༌། རང་སངས་རྒྱས་ཀྱི་ཐེག་པ་དང༌། བྱང་ཆུབ་སེམས་དཔའ་དང༌། སངས་རྒྱས་ཀྱི་ས་སྟེ་ཐེག་པ་ཆེན་པོའི་སྤངས་རྟོགས་བསྒྲུབ་པར་འདོད་པས་ཡུམ་རྣམ་པར་མི་རྟོག་ཉམས་སུ་བླང་བར་བྱའོ་ཞེས་སོ། །ངག་དོན་ནི། ཤེས་བྱ་ཆོས་ཅན། མཁྱེན་གསུམ་གྱིས་འཕགས་བཞིའི་མངོན་རྟོགས་མཐའ་དག་བསྡུས་པ་ཡིན་ཏེ། ཐེག་པ་གསུམ་གྱི་སྤངས་རྟོགས་བསྒྲུབ་པར་འདོད་པས་ཡུམ་རྣམ་པར་མི་རྟོག་པ་ཉམས་སུ་བླང་དགོས་པའི་ཕྱིར། གསུམ་པ་ནི། བར་མ་དང་བསྡུས་པ་ལས་གསུངས་པ་དེ་བཞིན་རྒྱས་པ་འབུམ་ལས་ཀྱང་རྒྱ་ཆེར་གསུངས་སོ། །ངག་དོན་སྔར་བཞིན་ནོ། །གསུམ་པ་ནི། མཁྱེན་གསུམ་གྱི་ངོ་བོ་སྟོན་པའི་མདོ་བཀོད་པ་དེ་ལ་གཞི་ཤེས་སྟོན་པའི་མདོའི་དོན་ནི། གཞི་ཤེས་ཆོས་ཅན། གཟུགས་སོགས་ལ་བདག་ཏུ་རྨོངས་པ་ཅི་རིགས་པ་སྤངས་པའི་འབྲས་བུ་ཅན་ཡིན་ཏེ། གཟུགས་སོགས་མི་རྟག་སྡུག་བསྔལ་སྟོང་པ་བདག་མེད་ལ་སོགས་པར་ ༼༣༢༽ མངོན་སུམ་དུ་རྟོགས་པའི་ཡུལ་ཅན་ཡིན་པའི་ཕྱིར། ལམ་ཤེས་སྟོན་པའི་མདོའི་དོན་ནི། ལམ་ཤེས་ཆོས་ཅན། སེམས་ཅན་སྔར་འཁོར་དུ་མ་བསྡུས་པ་རྣམས་སྡུད། བསྡུས་ཟིན་མིན། སྨིན་ཟིན་གྲོལ་བར་བྱེད་པའི་འབྲས་བུ་ཅན་ཡིན་ཏེ། ཐེག་པ་གསུམ་པོ་ཐམས་ཅད་ཀྱི་སྤངས་རྟོགས་ཡོན་ཏན་ཡར་ལྡན་དུ་བསྐྱེད་རྫོགས་བྱེད་པའི་སྒོ་ནས་ངེས་པར་འབྱུང་བ་དང༌། རྫོགས་སྨིན་མ་སྦྱངས་པར་ཡང་དག་པའི་མཐའ་དེ་ཁོ་ན་ཉིད་མངོན་དུ་མི་བྱེད་པར་གཞན་དོན་བྱེད་པའི་རྟེན་ཅན་ཡིན་པའི་ཕྱིར།

རྣམ་མཁྱེན་སྟོན་པའི་མདོའི་དོན་ནི། རྣམ་པ་ཐམས་ཅད་མཁྱེན་པ་ཆོས་ཅན། དོན་གཉིས་ཀྱི་འབྲས་བུ་ཅན་ཡིན་ཏེ། ཆོས་ཐམས་ཅད་རང་བཞིན་གྱིས་མ་སྐྱེས་པར་མངོན་དུ་གྱུར་པའི་ཡུལ་ཅན་ཡིན་པའི་ཕྱིར། དོན་གཉིས་ནི། གཞན་དོན་རྒྱ་ཆེ་བ་ནམ་མཁའི་ཁམས་ཀྱི་མཐས་གཏུགས་པར་ངོ་བོ་གང་ལ་གང་ཕན་ཚུན་འབད་མེད་ལྷུན་སྒྲུབ། དུས་རྒྱུན་མི་འཆད་པར་སེམས་ཅན་གྱི་དོན་བྱེད་པའི་ཕྲིན་ལས་སོ། །རང་དོན་ནི། ཡང་དག་པའི་མཐའ་མངོན་དུ་གྱུར་པའི་ཚུལ་གྱིས་རྟོགས་པ་དང༌། ཡང་སྲིད་པར་མཚམས་སྦྱོར་བའི་རྒྱུ་སྒྲིབ་གཉིས་བག་ཆགས་དང་བཅས་པ་མ་ལུས་པར་སྤངས་པའོ། །བཞི་པ་ནི། རྒྱུ་མཚན་དེ་ལྟ་བས་ན་མངོན་རྟོགས་རྒྱན་ཆོས་ཅན། འཕགས་བཞིའི་མངོན་རྟོགས་རིལ་པོ་རྫོགས་པར་བསྟན་པར་ཡིན་ཏེ། གཞི་གཉེན་རྣམ་པ་མཐའ་དག་བརྗོད་བྱར་བསྡོས་པས་སོ། ། ༼༣༣༽ བཞི་པ་ནི། རྣམ་པ་ཐམས་ཅད་མཁྱེན་ཉིད་ལམ་ཞེས་སོགས་ཀྱིས་འཆད་པ་ལ། ངག་གི་དགོས་འབྲེལ་གྱི་སྒོ་ནས་མཚམས་སྦྱར་བ་ནི། རྣམ་པ་ཐམས་ཅད་མཁྱེན་ཉིད་ལམ། །ཞེས་པ་ནས། བྱ་བ་རྩོམ་པའི་དགོས་པ་ཡིན། །ཞེས་པའི་བར་གྱི་ཚིགས་བཅད་གཉིས་ཆོས་ཅན། བྱམས་མགོན་རང་གི་བསྟན་བཅོས་མངོན་རྟོགས་རྒྱན་གྱི་བརྗོད་བྱ་དང་དགོས་པ་དང་དགོས་པའི་དགོས་པ་དང་དགོས་པ་གཉིས་སྟོན་པའི་ཚིག་གི་ཁོངས་ན་ཡོད་པའི་འབྲེལ་བ་རྣམས་གསུངས་ཏེ། དེ་རྣམས་ཁྱོད་ཀྱི་བརྗོད་བྱ་ཡིན་པའི་ཕྱིར། ཆོས་ཅན། རྒྱན་གྱི་དགོས་སོགས་ཆོས་བཞི་བསྟན་པ་ལ་དགོས་པ་ཡོད་དེ། དེ་རྣམས་གསུངས་པར་བརྟེན་ནས་ཁྱོད་ཀྱི་གདུལ་བྱ་བློ་གྲོས་དམན་པ་འགའ་ཞིག་རྒྱས་འབྲིང་བསྡུས་གསུམ་ལ་དད་པའི་སེམས་ཅན་ལ་ཕན་འདོགས་པར་བཞེད་པའི་ཐུགས་རྗེ་ཅན་སངས་རྒྱས་བཅོམ་ལྡན་འདས་ཀྱིས་རྒྱལ་བའི་ཡུམ་རྒྱས་འབྲིང་བསྡུས་གསུམ་དེ་དང་དེ་ལས་ཡུམ་གྱི་མདོའི་དོན་མངོན་པར་རྟོགས་པ་བརྒྱད་ཀྱི་རིམ་པ་མཐའ་དག་གསལ་བར་མཛད་ཟིན་པས། བཅོམ་ལྡན་འདས་འཕགས་མ་རྒྱལ་བ་སྤང་བྱ་ལས་རྒྱལ་བ་བྱམས་པས་ཡང་ཡུམ་དོན་དེ་བསྟན་པ་ལ་

༼༣༤༽ དོན་མེད་དམ་སྙམ་དུ་དོགས་པ་བསལ་ནས་བྱམས་པས་ཡུམ་དོན་བསྟན་པ་ལ་དགོས་པ་ཡོད་དམ་སྙམ་པའི་ཐེ་ཚོམ་བསྐྱེད་པའི་སྒོ་ནས་རྒྱན་ལ་འཇུག་པའི་ཐབས་སུ་འགྱུར་བའི་ཕྱིར། མདོར་ན། དེ་རྣམས་གསུང་བ་ལ་བརྟེན་ནས་ཁྱོད་ཀྱི་གདུལ་བྱ་འགའ་ཞིག་མངོན་རྟོགས་རྒྱན་ལ་དོན་མེད་དམ་སྙམ་པའི་དོགས་པ་བསལ་ནས་དེ་ལ་དོན་ཡོད་སྙམ་པའི་ཐེ་ཚོམ་བསྐྱེད་པའི་སྒོ་ནས་རྒྱན་ལ་འཇུག་པའི་ཐབས་སུ་གྱུར་པའི་ཕྱིར། དེས་ན་བསྟན་བཅོས་མངོན་རྟོགས་རྒྱན་གྱི་བརྗོད་བྱ་དང༌། དགོས་པ་དང་ཉིང་དགོས་དང་འབྲེལ་པ་བཞི་བསྟན་བཅོས་འདིའི་བརྗོད་བྱ། དགོས་འབྲེལ་ངག་འདི་ལ་བརྟེན་ནས་མངོན་རྟོགས་རྒྱན་ལ་དགོས་སོགས་མེད་དམ་སྙམ་པའི་དོགས་པ་བསལ་ནས་དགོས་སོགས་ཡོད་དམ་སྙམ་པའི་ཐེ་ཚོམ་དང༌། ངེས་པ་དང་གཞུང་མཛེས་པ་བསྐྱེད་པ་དེ་དངོས་ཀྱི་དགོས་པ། དེ་ལ་བརྟེན་ནས་རྒྱན་ལ་ཞུགས་པ་ངག་གི་བརྒྱུད་པའི་དགོས་པ་ཉིང་དགོས། དེ་དངོས་ཀྱི་དགོས་པ་ལས་བྱུང༌། །དེ་ངག་ལས་བྱུང་བ་ནི་འབྲེལ་བའོ། །བསྡུས་དོན་ནི། རྒྱན་གྱི་དགོས་སོགས་ཆོས་བཞི་གང་ཞེ་ན། རྒྱན་ལ་བརྟེན་ནས་བློ་ལྡན་བྱང་ཆུབ་སེམས་དཔས་ཆོས་སྤྱོད་བཅུའི་བདག་ཉིད་ཀྱི་མདོ་དོན་བདེ་བླག་ཏུ་རྟོགས་པ་དེ་བྱ་བ་བསྟན་བཅོས་མངོན་རྟོགས་རྒྱན་རྩོམ་པའི་དངོས་ཀྱི་དགོས་པ་ཡིན་ནོ། །རྒྱན་གྱི་གདུལ་བྱ་བློ་ལྡན་བྱང་ཆུབ་སེམས་དཔས་རྒྱན་ལས་ཆོས་སྤྱོད་བཅུའི་བདག་ཉིད་ཀྱི་མདོ་དོན་དྲན་པ་ལ་བཞག་ནས་གཞན་གྱིས་མ་མྱངས་པའི་རྣམ་པ་ཐམས་ཅད་མཁྱེན་པ་ཉིད་ ༼༣༥༽ གང་ཡིན་པ་དེ་མངོན་སུམ་དུ་བྱས་པ་དེ་རྒྱན་རྩོམ་པའི་བརྒྱུད་པའི་དགོས་པ་ཉིང་དགོས་ཡིན་ནོ། །ཉིང་དགོས་དངོས་ཀྱི་དགོས་པ་ལས། དངོས་ཀྱི་དགོས་པ་རྒྱན་ལས་བྱུང་བ་ནི་འབྲེལ་པའོ། །ཆོས་སྤྱོད་བཅུའི་བདག་ཉིད་ཀྱི་མདོ་དོན་རྣམས་བརྗོད་བྱ་ཡིན་ནོ། །ཚིག་དོན་ལ་སློབ་དཔོན་ལྟར་ན་བཞི་ལས། བརྗོད་བྱ་ནི། བཤད་པ་སྟེ་བསྟན་ཏོ། །གང་ན་བརྗོད་བྱར་བྱ་བ་ཉིད་དུའོ། །གང་ལས་ན་རྒྱལ་བའི་ཡུམ་རྒྱས་འབྲིང་བསྡུས་པ་གསུམ་པོ་འདི་ལས་སོ། །གང་གིས་ན་ཆོ་འཕྲུལ་རྣམ་པ་གསུམ་གྱི་སྒོ་ནས་འགྲོ་བ་མཐའ་དག་ལ་ཡུམ་དོན་རྗེས་སུ་བསྟན་པར་མཛད་པ་སངས་རྒྱས་བཅོམ་ལྡན་འདས་དེ་ཉིད་ཀྱིས་སོ། །གང་ན་རྣམ་པ་ཐམས་ཅད་མཁྱེན་པ་ཉིད་ནི་རྫོགས་པའི་སངས་རྒྱས་ཁོ་ནའི་རྒྱུད་ཀྱི་ལམ་ཡིན་ལ།

དེ་དང་གཞན་མངོན་རྟོགས་བདུན་འཁོར་དང་བཅས་པ་རྣམས་སོ། །མངོན་རྟོགས་གཞན་རྣམས་བརྗོད་བྱ་ཡིན་ན་རྣམ་མཁྱེན་གཅིག་པུ་སྨོས་པ་དང་འགལ་ལོ་ཞེ་ན། སྐྱོན་མེད་དེ། རྣམ་མཁྱེན་བརྗོད་བྱར་བསྟན་པས་མངོན་རྟོགས་གཞན་ཐམས་ཅད་བརྗོད་བྱར་ཉེ་བར་མཚོན་ཅིང་ལྷུར་ལེན་པ་ཡིན་པའི་ཕྱིར་རོ། །ཆོ་འཕྲུལ་གསུམ་གང་ཞེ་ན། སྐུ་རྫུ་འཕྲུལ་གྱི་ཆོ་འཕྲུལ་ནམ་མཁའ་ལ་འགྲོ་བ་ལ་སོགས་པས་དད་པར་བྱེད། ཐུགས་ཀུན་རྗོད་པའི་ཆོ་འཕྲུལ་གྱིས་བསམ་གཏན་དང་བག་ལ་ཉལ་མཁྱེན་ནས་སྨིན་པར་མཛད། གསུང་རྗེས་སུ་བསྟན་པའི་ཆོ་འཕྲུལ་གྱིས་རྗེས་སུ་མཐུན་པའི་ཆོས་བསྟན་ནས་གྲོལ་བར་མཛད་ ༼༣༦༽ པའོ། །མདོར་ན། ཡུམ་གསུམ་དང་འདི་ལས་བསྟན་པའི་དོན་ཐམས་ཅད་ཆོས་ཅན། མངོན་རྟོགས་རྒྱན་གྱི་བརྗོད་བྱ་ཡིན་ཏེ། དེའི་བཤད་པར་བྱ་བ་ཡིན་པའི་ཕྱིར། འབྲེལ་པ་ནི། རྗོད་བྱེད་མངོན་རྟོགས་རྒྱན་ཆོས་ཅན། བརྗོད་བྱ་མངོན་རྟོགས་བརྒྱད་དང་འབྲེལ་བ་ཡོད་དེ། ཁྱོད་དེ་སྒྲུབ་པར་བྱེད་པའི་ཐབས་དང༌། དེ་ཁྱོད་ཀྱིས་བསྒྲུབ་པར་བྱ་བ་ཡིན་པའི་ཕྱིར། དེས་ན་རྗོད་བྱེད་རྒྱན་དང༌། བརྗོད་བྱ་མངོན་རྟོགས་བརྒྱད་ཐབས་དང་ཐབས་ཀྱིས་བསྒྲུབ་པར་བྱ་བའི་ཚུལ་གྱིས་འབྲེལ་པ་ནི་འབྲེལ་བའོ། །ཉིང་དགོས་ནི། མཐོང་བས་ཏེ་མངོན་སུམ་བྱེད་པར་འགྱུར་རོ། །གང་ན། གཞན་ཕྱི་རོལ་པ་དང་དེ་ལས་ཅིག་ཤོས་ཆགས་བྲལ་ཉན་རང་དགྲ་བཅོམ་པ་དང༌། སོགས་པ་ཉན་ཐོས་དང་ཐེག་འབྲིང་སློབ་པ་རྣམས་ཀྱིས་མ་མྱངས་པའི་རྣམ་པ་ཐམས་ཅད་མཁྱེན་པ་ཉིད་དེའོ། །ངག་དོན། ཕྱི་རོལ་པ་དང་ཉན་རང་རྣམས་ཆོས་ཅན། ཁྱོད་ཀྱིས་ཐོས་བསམ་སྒོམ་གསུམ་ལས་བྱུང་བའི་ཤེས་རབ་སྐྱེ་བའི་རིམ་གྱི་རྣམ་པ་ཐམས་ཅད་མཁྱེན་པ་ཉིད་དེ་མ་མྱོངས་པ་ཡིན་ཏེ། རྣམ་མཁྱེན་ཡིད་བྱེད་དང་ལྡན་པས་ཆོས་ཐམས་ཅད་བདག་མེད་པ་ལ་གོམས་པར་མ་བྱས་པའི་ཕྱིར། གང་གིས་ན། རང་གཞན་གྱི་དོན་ཕུན་སུམ་ཚོགས་པ་སྒྲུབ་པ་གཞན་ཅི་ལ་ཡང་རག་མ་ལས་པར་རྫོགས་པའི་བྱང་ཆུབ་ཏུ་ཆས་པའི་བློ་ལྡན་བྱང་ཆུབ་སེམས་དཔའ་ཁོ་ནས་དངོས་སུའོ། །གང་ལ་བརྟེན་ནས་ན།

རྒྱན་ལས་ཡུམ་གྱི་མདོའི་དོན་མ་ལུས་པ་མངོན་པར་རྟོགས་པ་བརྒྱད་ཀྱི་བདག་ ༼༣༧༽ ཉིད་འཇུག་པའི་སྤྱོད་པ་བྱང་ཆུབ་ཀྱི་སེམས་དང༌། དེ་དང་ལྡན་པའི་སྦྱིན་སོགས་ཕ་རོལ་ཏུ་ཕྱིན་པའི་ཆོས་བཅུ་སྒྲུབ་པའི་སྤྱོད་པ་ཉམས་སུ་མྱོང་བ་ཤིན་ཏུ་གསལ་བས་བཞག་པའི་བག་ཆགས་ལས་བྱུང་བའི་དྲན་པའི་ཤེས་པ་ལ་ལེགས་པར་བཞག་པ་ལ་བརྟེན་ནས་སོ། །ཇི་ལྟར་ན་ཆོས་དབྱིངས་ཀུན་ཏུ་འགྲོ་བ་རྟོགས་པའི་མཚན་ཉིད་ས་རབ་དགའ་དང༌། སོགས་པ་ཆོས་དབྱིངས་མཆོག་གི་དོན་དུ་རྟོགས་པ་ས་དྲི་མ་མེད་པ། ཆོས་དབྱིངས་རྒྱུ་མཐུན་པའི་དོན་དུ་མཆོག་ཏུ་རྟོགས་པ་ས་འོད་བྱེད་པ། ཆོས་དབྱིངས་ཡོངས་སུ་འཛིན་པ་མེད་པའི་དོན་དུ་རྟོགས་པ་ས་འོད་འཕྲོ་བ། ཆོས་དབྱིངས་རྒྱུད་ཐ་དད་མེད་པའི་དོན་དུ་རྟོགས་པ་ས་སྦྱངས་དཀའ་བ། ཆོས་དབྱིངས་ཉོན་མོངས་པ་དང་རྣམ་དག་མེད་པའི་དོན་དུ་རྟོགས་པ་ས་མངོན་དུ་གྱུར་པ། ཆོས་དབྱིངས་ཐ་དད་མེད་པའི་དོན་དུ་རྟོགས་པ་ས་རིང་དུ་སོང་བ། ཆོས་དབྱིངས་འཕེལ་འགྲིབ་མེད་པ་དང་རྣམ་པར་མི་རྟོག་པ་དང་ཞིང་ཡོངས་སུ་དག་པ་ལ་དབང་བའི་དོན་དུ་རྟོགས་པ་ས་མི་གཡོ་བ། ཆོས་དབྱིངས་ཡེ་ཤེས་ལ་དབང་བའི་རྟེན་དུ་རྟོགས་པ་ས་ལེགས་པའི་བློ་གྲོས། ཆོས་དབྱིངས་ལས་ལ་དབང་བའི་རྟེན་དུ་རྟོགས་པ་ས་ཆོས་ཀྱི་སྤྲིན་ཏེ། ས་བཅུ་རིམ་གྱིས་རྟོགས་པ་ལ་བརྟེན་ནས་སྤངས་རྟོགས་ཀྱི་རིགས་རྣམ་པ་ཐམས་ཅད་དོ། །མདོར་ན། གཞན་ཕྱི་རོལ་པ་དང་ཉན་རང་རྣམས་ཀྱིས་མ་མྱོངས་པའི་རྣམ་མཁྱེན་ཏེ། རང་གཞན་གྱི་དོན་ཕུན་སུམ་ཚོགས་པ་སྒྲུབ་པ་གཞན་ཅི་ལ་ཡང་རག་མ་ལས་པའི་བྱང་ཆུབ་སེམས་ 

༼༣༨༽ དཔས་རྒྱན་ལས་ཡུམ་དོན་རྟོགས་པ་དྲན་པ་ལ་བཞག་ནས་ས་བཅུ་རིམ་གྱིས་རྟོགས་ནས་མངོན་སུམ་དུ་བྱས་པ་དེ་བསྟན་བཅོས་མངོན་རྟོགས་རྒྱན་གྱི་དགོས་པའི་ཡང་དགོས་པ་ཉིང་དགོས་ཡིན་ནོ། །ངག་དོན། རྒྱན་ལས་མདོ་དོན་རྟོགས་པ་དྲན་པ་ལ་བཞག་ནས་ས་བཅུ་རིམ་གྱི་རྟོགས་ནས་རྣམ་མཁྱེན་མངོན་དུ་བྱས་པ་ཏེ་ཆོས་ཅན། རྒྱན་གྱི་དགོས་པའི་ཡང་དགོས་པ་ཡིན་ཏེ། རང་རྒྱུ་རྒྱན་གྱི་དངོས་ཀྱི་དགོས་པ་ལས་བྱུང་བའི་འབྲས་བུ་ཡིན་པའི་ཕྱིར། དགོས་པ་ནི། མཐོང་བས་ཏེ་རྟོགས་པར་འགྱུར་རོ། །གང་གི་ཆེད་དུ་ན། ཉིང་དགོས་དེའི་ཕྱིར་ཏེ་ཆེད་དུའོ། །གང་ན། མངོན་པར་འདོད་པར་བྱ་བའི་ཡུམ་གྱི་མདོའི་དོན་འཇུག་པའི་སྤྱོད་པ་བྱང་ཆུབ་ཀྱི་སེམས་སྒྲུབ་པའི་སྤྱོད་པ་ཕར་ཕྱིན་དྲུག སྒྲུབ་པའི་སྤྱོད་པ་ཆོས་སྐུ་ཕྲིན་ལས་དང་བཅས་པའི་མཚན་ཉིད་རྣམས་སོ། །གང་གི་ན། རྒྱན་གྱི་གདུལ་བྱ་བློ་ལྡན་རྣམས་ཀྱིས་སོ། །ཇི་ལྟར་ན་འབད་རྩོལ་མེད་པར་བདེ་བླག་ཏུའོ། །དེས་ན་རྒྱན་ལ་བརྟེན་ནས་རྒྱན་གྱི་གདུལ་བྱས་མདོ་དོན་བདེ་བླག་ཏུ་རྟོགས་པའི་རྟོགས་པ་དེ་བསྟན་བཅོས་མངོན་རྟོགས་རྒྱན་རྩོམ་པའི་དངོས་ཀྱི་དགོས་པ་ཡིན་ནོ། །ངག་དོན། བསྟན་བཅོས་མངོན་རྟོགས་རྒྱན་ཆོས་ཅན། ཁྱོད་རྩོམ་པ་ལ་དགོས་པ་ཡོད་པ་ཡིན་ཏེ། ཁྱོད་ཐོས་པ་ལ་བརྟེན་ནས་ཁྱོད་ཀྱི་གདུལ་བྱ་བློ་ལྡན་རྣམས་ཀྱིས་མདོ་དོན་བདེ་བླག་ཏུ་རྟོགས་པར་འགྱུར་བའི་ཕྱིར། ༼༣༩༽ དགོས་པ་དེ་ལྡན་གྱི་བསྟན་བཅོས་དངོས་ལ། རྒྱས་པ་ལ་དད་པའི་དོན་དུ་ཡུམ་བརྒྱད་དུ་ཕྱེ་ནས་བསྟན། བར་པ་ལ་དད་པའི་དོན་དུ་ཡུམ་དྲུག་ཏུ་བསྡུས་ནས་བསྟན། བསྡུས་པ་ལ་དད་པའི་དོན་དུ་ཡུམ་གསུམ་དུ་བསྡུས་ནས་བསྟན་པའོ། །དང་པོ་ལ། བསྡུས་དོན་ལུས་རྣམ་གཞག ཚིག་དོན་ཡན་ལག་རྒྱས་བཤད་གཉིས། དང་པོ་ལ་དགོས་པའི་སྒོ་ནས་མཚམས་སྦྱར། དགོས་ལྡན་ལུས་བཤད། བཤད་པའི་བསྡུས་དོན། ལུས་རྒྱས་པར་མ་བཀྲོལ་བའི་རྒྱུ་ ༼༤༠༽ མཚན་ནོ། །དང་པོ་ནི།

བྱམས་པ་མགོན་པོ་ཉིད་ཀྱིས་བརྗོད་བྱ་དགོས་འབྲེལ་བཞི་བསྙད་ནས་དེའི་རྗེས་སུ་ཚིག་ལེའུར་བྱས་པ་བཅོ་ལྔས་མདོ་དང་རྒྱས་པར་བསྟན་པའི་སྒོ་ནས་ཡུམ་གྱི་ལུས་རྣམ་གཞག་གསུངས་པ་ལ་རྒྱུ་མཚན་དང་དགོས་པ་ཡོད་དེ། ཡུམ་གྱི་ལུས་རྣམ་གཞག་ལ་བརྟེན་ནས་གདུལ་བྱ་ཉན་པ་པོ་རྣམས་ཀྱིས་ཡན་ལག་རྒྱས་བཤད་རྣམས་བདེ་བླག་ཏུ་རྟོགས་པར་བྱ་བའི་ཕྱིར་དང༌། འཆད་པ་པོ་རྣམས་ཀྱིས་བསྟན་བཅོས་ཀྱི་དོན་ལུས་རྣམ་གཞག་རྣམ་པར་དབྱེ་བ་བྱས་པ་ཡང་བཤད་པ་བྱ་སླ་བར་གཟིགས་ནས་དེ་ལྟར་གསུངས་པའི་ཕྱིར། རྒྱན་གྱི་ལུས་རྣམ་གཞག་ཆོས་ཅན། ཁྱོད་ལ་བརྟེན་ནས་འཆད་པོས་ཡན་ལག་རྒྱས་བཤད་བཤད་སླ་བ་ཡིན་ཏེ། ཁྱོད་ལ་བརྟེན་ནས་འཆད་པ་པོས་ཡན་ལག་རྒྱས་བཤད་མ་འཛིངས་པར་ཤེས་པ་ཉིད་ཀྱིས་སོ། །གཉིས་པ་ལ། མདོར་བསྟན། རྒྱས་བཤད་གཉིས། ༼༤༡༽ དང་པོ་ནི། བཤད་དོ། །གང་ན། གཞུང་ལམ་འབྲས་བུའི་ཡུམ་ནའོ། །གང་གི་སྒོ་ནས་ན། དངོས་པོ་བརྒྱད་དུ་ཕྱེ་བའི་སྒོ་ནས་སོ། །ཇི་ལྟར་ན། ཡང་དག་པར་ཕྱིར་ཅི་མ་ལོག་པར་རོ། །གང་གིས་ན། བྱམས་པ་མགོན་པོས་སོ། །གང་གི་དོན་དུ་ན། རྒྱས་པ་ལ་དད་པའི་གདུལ་བྱའི་དོན་དུའོ། །ངག་དོན། བྱམས་མགོན་ཆོས་ཅན། ཡུམ་དངོས་པོ་བརྒྱད་ཀྱི་སྒོ་ནས་ཡང་དག་པར་བཤད་དེ། ཡུམ་སྐབས་བརྒྱད་ཀྱི་སྒོ་ནས་ཕྱིན་ཅི་མ་ལོག་པར་བསྟན་པའི་ཕྱིར། དངོས་པོ་བརྒྱད་གང་ཞེ་ན། དང་པོར་རྣམ་མཁྱེན། དེ་ལས་ལམ་ཤེས། དེ་ནས་ཐམས་ཅད་ཤེས་པ། དེ་ནས་རྣམ་རྫོགས་སྦྱོར་བ། དེ་ནས་རྩེ་མོར་ཕྱིན་པའི་སྦྱོར་བ། དེ་ནས་མཐར་གྱིས་པའི་སྦྱོར་བ། དེ་ནས་སྐད་ཅིག་མ་གཅིག་ལ་མངོན་པར་རྫོགས་པར་བྱང་ཆུབ་པའི་རྒྱུ་སྐད་ཅིག་མའི་སྦྱོར་བ། དེ་ནས་ཆོས་ཀྱི་སྐུ་བསྟན་ཏེ། དེ་ལྟར་རྣམ་པ་བརྒྱད་དོ། །བརྒྱད་པོ་ཇི་ལྟར་བཤད་ཅེ་ན། གཉིས་པ་ལ་བརྒྱད་ལས། རྣམ་མཁྱེན་ནི། བཤད་དོ། །གང་ ༼༤༢༽ ན། ཡུམ་ཐུབ་པའི་རྣམ་པ་ཐམས་ཅད་མཁྱེན་པ་ཉིད་དོ། །གང་གིས་ན། བྱམས་པས་སོ། །གང་གི་སྒོ་ནས་ན།

དང་པོ་སེམས་བསྐྱེད་དང༌། དེ་ནས་གདམས་ངག་དང༌། དེ་ནས་ངེས་འབྱེད་ཆ་མཐུན་དང༌། དེ་ནས་སྒྲུབ་པའི་རྟེན་དང༌། དེ་ནས་སྒྲུབ་པའི་དམིགས་པ་དང༌། དེ་ནས་སྒྲུབ་པའི་ཆེད་དུ་བྱ་བ་དང༌། དེ་ནས་གོ་ཆའི་སྒྲུབ་པ། དེ་ནས་འཇུག་པའི་སྒྲུབ་པ། དེ་ནས་ཚོགས་ཀྱི་སྒྲུབ་པ། དེ་ནས་ངེས་འབྱུང་སྒྲུབ་པ་སྟེ་རྣམ་པ་བཅུའི་སྒོ་ནས་ཡང་དག་པར་རོ། །ངག་དོན། བྱམས་མགོན་ཆོས་ཅན། ཡུམ་རྣམ་མཁྱེན་དེ་དངོས་པོ་བཅུའི་སྒོ་ནས་ཡང་དག་པར་བཤད་དེ། དེ་གདུལ་བྱ་དབང་རྟུལ་ལ་སེམས་བསྐྱེད་དང་ངེས་འབྱུང་སྒྲུབ་པའི་བར་རྒྱས་པར་བཤད་པའི་སྒོ་ནས་ཕྱིན་ཅི་མ་ལོག་པར་བསྟན་པའི་ཕྱིར། ལམ་ཤེས་ནི། བཤད་དོ། གང་ན། བྱང་ཆུབ་སེམས་དཔའ་ལམ་གསུམ་གྱི་གནས་ལུགས་ལ་མཁས་པ་རྣམས་ཀྱི་ལམ་ཤེས་ཉིད་ནིའོ། །གང་གི་སྒོ་ནས་ན། མོག་མོག་པོར་བྱེད་པ་ལ་སོགས་པ་ཡན་ལག་དང༌། སློབ་མ་ཉན་ཐོས་དང༌། བསེ་རུ་རང་སངས་རྒྱས་ཀྱི་ལམ་དང༌། འདི་ཕྱིའི་ཡོན་ཏན་གྱི་སྒོ་ནས་ཕན་ཡོན་ཆེ་མཐོང་ལམ་དང༌། བྱེད་པ་དང་མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་དང༌། མོས་པའི་ཕན་ཡོན་བསྟོད་བཀུར་བསྔགས་པ་དང༌། བསྔོ་བ་ཡིད་ལ་བྱེད་པ་བླ་ན་མེད་པའི་སྒོམ་ལམ་དང༌། རྗེས་སུ་ཡི་རང་ཡིད་ལ་བྱེད་པ་བླ་ན་མེད་པའི་སྒོམ་ ༼༤༣༽ ལམ་དང༌། སྒྲུབ་པ་སྒོམ་ལམ་དང༌། རྣམ་དག་སྒོམ་ལམ་སྟེ་དངོས་པོ་བཅུ་གཅིག་པོ་དེ་འདྲའི་སྒོ་ནས་སོ། །ཇི་ལྟར་ན་ཡང་དག་པར་རོ། །ངག་དོན་སྔར་གྱི་རིགས་འགྲེའོ། །གཞི་ཤེས་ནི། བཤད་དོ། །གང་ན་ཡུམ་ཀུན་ཤེས་ཉིད་ནིའོ། །གང་གི་སྒོ་ནས་ན། དང་པོར་སྲིད་ཞི་ལ་མི་གནས་པའི་གཞི་ཤེས་དང༌། དེ་ནས་རིང་བ་དང་ཉེ་བའི་གཞི་ཤེས་དང༌། དེ་ནས་མི་མཐུན་ཕྱོགས་དང༌། དེ་ནས་གཉེན་པོའི་ཕྱོགས་དང༌། དེ་ནས་སྦྱོར་བ་དང༌། དེ་ནས་མཉམ་ཉིད་དང༌། དེ་ནས་ཉན་ཐོས་དང༌། སོགས་པ་རང་སངས་རྒྱས་དང༌། བྱང་སེམས་ཀྱི་མཐོང་ལམ་བསྟན་པ་ཏེ་དངོས་པོ་དགུ་པོ་དེ་འདྲ་བའི་སྒོ་ནས་ཡང་དག་པར་རོ། །རྣམ་རྫོགས་སྦྱོར་བ་ནི།

བཤད་དོ། །གང་ན། རྣམ་པ་ཀུན་མངོན་པར་རྟོགས་པ་འཐོབ་པའི་རྒྱུ་ཡུམ་རྣམ་རྫོགས་སྦྱོར་བ་ནིའོ། །གང་གི་སྒོ་ནས་ན། དང་པོ་རྣམ་པ་དང༌། དེ་ནས་སྦྱོར་བ་དང༌། དེ་ནས་བཅས་པ་སྦྱོར་བ་པོ་དང༌། དེ་ནས་ཡོན་ཏན་དང༌། དེ་ནས་སྐྱོན་དང༌། དེ་ནས་མཚན་ཉིད་དང༌། དེ་ནས་ཐར་པ་ཆ་མཐུན་དང༌། དེ་ནས་ངེས་འབྱེད་ཆ་མཐུན་དང༌། དེ་ནས་སློབ་པ་ཕྱིར་མི་ལྡོག་པའི་ཚོགས་དང༌། དེ་ནས་སྲིད་ཞི་མཉམ་ཉིད་ཀྱི་སྦྱོར་བ། དེ་ནས་ཞིང་དག་པའི་སྦྱོར་བ། དེ་ནས་ཐབས་ལ་མཁས་པའི་སྦྱོར་བ་བསྟན་པ་སྟེ་དངོས་པོ་བཅུ་གཅིག་གི་སྒོ་ནས་ཡང་དག་པར་རོ། ། ༼༤༤༽ རྩེ་སྦྱོར་ནི། བཤད་དོ། །གང་ན་ཡུམ་རྩེ་མོའི་སྦྱོར་བ་ནིའོ། །གང་གི་སྒོ་ནས་ན། དང་པོར་དྲོད་ཀྱི་རྩེ་སྦྱོར་རྟགས་དང་བཅས་པ་དང༌། དེ་ནས་རྩེ་མོའི་རྩེ་སྦྱོར་རྣམ་འཕེལ་དང་བཅས་པ། དེ་ནས་བཟོད་པའི་རྩེ་སྦྱོར་བརྟན་དང་བཅས་པ། དེ་ནས་ཆོས་མཆོག་རྩེ་སྦྱོར་སེམས་ཀུན་ཏུ་གནས་པ་དང་བཅས་པ། དེ་ནས་མཐོང་ལམ་རྩེ་སྦྱོར་རྣམ་པར་རྟོག་པ་བཞིའི་གཉེན་པོ་དང་བཅས་པ། དེ་ནས་སྒོམ་ལམ་རྩེ་སྦྱོར་རྣམ་པར་རྟོག་པ་བཞིའི་གཉེན་པོ་དང་བཅས་པ། དེ་ནས་བར་ཆད་མེད་པའི་རྩེ་སྦྱོར་ལོག་སྒྲུབ་དང་བཅས་པ་བསྟན་པ་སྟེ་དངོས་པོ་བརྒྱད་ཀྱི་སྒོ་ནས་ཡང་དག་པར་རོ། །མཐར་གྱིས་པ་ནི། བཤད་དོ། །གང་ན་ཡུམ་མཐར་གྱིས་པའི་སྦྱོར་བ་ནིའོ། །གང་གི་སྒོ་ནས་ན། གསུམ་དང་བཅུ་སྟེ་དངོས་པོ་བཅུ་གསུམ་གྱི་སྒོ་ནས་ཡང་དག་པར་རོ། །སྐད་ཅིག་མའི་སྦྱོར་བ་ནི། བཤད་དོ། །གང་ན། ཡུམ་སྐད་ཅིག་མའི་སྦྱོར་བ་ནིའོ། །གང་གི་སྒོ་ནས་ན། ངོ་བོ་གཅིག་ལ་མཚན་ཉིད་དེ་ལྡོག་པ་མི་འདྲ་བ་ཉིད་ཀྱི་སྒོ་ནས་རྣམ་པ་བཞི་སྟེ་དངོས་པོ་བཞིའི་སྒོ་ནས་ཡང་དག་པར་རོ། །ཆོས་སྐུ་ནི། བརྗོད་དོ། །གང་ན་ཡུམ་ཆོས་སྐུ་ནིའོ། །གང་གི་སྒོ་ནས་ན། དང་པོར་ངོ་བོ་ཉིད་ཀྱི་སྐུ་ཡོན་ཏན་དང་བཅས་པ་དང༌། དེ་ནས་ལོངས་སྤྱོད་རྫོགས་པའི་སྐུ་མཚན་དཔེ་དང་བཅས་པ་དང༌།

ལོངས་ ༼༤༥༽ སྤྱོད་རྫོགས་པའི་སྐུ་མཚན་དཔེ་དང་བཅས་པ་དེ་བཞིན་དུ་དེ་ལས་གཞན་སྤྲུལ་སྐུ་མཚན་དཔེ་དང་བཅས་པ་དང༌། དེ་ནས་མཛད་པ་དང་བཅས་པའི་དངོས་པོ་བཞིའི་སྒོ་ནས་ཡང་དག་པར་རོ། །གསུམ་པ་ནི། ལུས་རྣམ་གཞག་ལ་ཚིགས་བཅད་བཅོ་ལྔ་ཡོད་པ་དེ་ལ་དེའི་ནང་ནས་ཤེས་ནས་བརྒྱད་ཀྱི་བར་ཚིག་ལེའུར་བྱས་པ་དང་པོ་གཉིས་ཆོས་ཅན། ཁྱོད་ཀྱིས་ཡུམ་གྱི་ལུས་མདོར་བསྟན་པ་ཡིན་ཏེ། ཁྱོད་ཀྱིས་ཡུམ་གྱི་ལུས་དངོས་པོ་བརྒྱད་དུ་བསྡུས་ནས་དོན་བདུན་ཅུའི་དང་པོར་བསྟན་པའི་ཕྱིར། སེམས་བསྐྱེད་ནས་བརྗོད་ཀྱི་བར་ཚིག་ལེའུར་བྱས་པ་བཅུ་གསུམ་ཆོས་ཅན། ཁྱོད་ཀྱིས་ཡུམ་གྱི་ལུས་རྒྱས་པར་བཤད་དེ། ཁྱོད་ཀྱིས་དངོས་པོ་བརྒྱད་ཀྱི་དོན་དོན་བདུན་ཅུར་བསྡུས་ནས་དངོས་སུ་བསྟན་པའི་ཕྱིར། ཤེས་ནས་བརྗོད་ཀྱི་བར་ཚིག་ལེའུར་བྱས་པ་བཅོ་ལྔ་ཆོས་ཅན། ཁྱོད་ཀྱིས་ཡུམ་གྱི་ལུས་ལེགས་པར་བཤད་པར་ཡིན་ཏེ། ཁྱོད་ཀྱིས་ཡུམ་གྱི་ལུས་བསྡུས་པ་དང་རྒྱས་པ་གཉིས་ཀྱི་སྒོ་ནས་ཡང་དག་པར་བཤད་པའི་ཕྱིར། ༼༤༦༽ འགྲེལ་ཆུང་དོན་གསལ་རྩོམ་མཁན་གྱི་སློབ་དཔོན་སེང་གེ་བཟང་པོ་ཆོས་ཅན། ཉིད་ཀྱིས་འགྲེལ་ཆུང་འདིར་ཡན་ལག་རྒྱས་བཤད་ཀྱི་གོང་དུ་བསྡུས་དོན་ལུས་རྣམ་གཞག་གི་ཚིག་ལེའུར་བྱས་པ་རྣམས་རྣམ་པར་མ་བཀྲོལ་བ་ལ་རྒྱུ་མཚན་ཡོད་དེ། ཡན་ལག་རྒྱས་བཤད་ཀྱི་ཚིག་ལེའུར་བྱས་པ་དེ་དག་རྣམ་པར་བཤད་པས་ལུས་རྣམ་གཞག་གི་ཚིག་ལེའུར་བྱས་པ་བཤད་པར་བསམས་ཤིང་ཡན་ལག་རྒྱས་བཤད་ཀྱི་འགྲེལ་པ་དང་ཟློས་པའི་ཉེས་པ་འགྱུར་དུ་དོགས་ནས་འགྲེལ་ཆུང་འདིར་ཡན་ལག་རྒྱས་བཤད་ཀྱི་གོང་དུ་ལུས་རྣམ་གཞག་གི་ཚིག་ལེའུར་བྱས་པ་རྒྱས་པར་མ་བཀྲོལ་བའི་ཕྱིར། བསྟན་བཅོས་མངོན་རྟོགས་རྒྱན་མཛད་པ་པོ་བྱམས་པ་ཉིད་ཀྱིས། སེམས་བསྐྱེད་པ་ནི་གཞན་དོན་ཕྱིར། །ཞེས་བྱ་བ་ལ་སོགས་པ་འཆད་པར་འགྱུར་བའི་ཡན་ལག་རྒྱས་བཤད་ཀྱི་བསྟན་བཅོས་མཐའ་དག་ཆོས་ཅན། ཁྱོད་རྒྱས་པར་བཤད་ན་རྒྱན་གྱི་ལུས་རྣམ་གཞག་བཤད་པ་ཡིན་ཏེ།

ཁྱོད་ཀྱི་རྒྱན་གྱི་ལུས་རྣམ་གཞག་དེ་རྒྱས་པར་འཆད་པས་སོ། །སློབ་དཔོན་གྱི་འདི་ནི་དཔྱད་ན་ཤིན་ཏུ་རིག་པར་སྣང་ངོ༌། །གཉིས་པ་ལ། ཡུལ་མཁྱེན་པ་གསུམ། རྒྱུ་སྦྱོར་བ་བཞི། འབྲས་བུ་ཆོས་སྐུ་དང་གསུམ། ༼༤༧༽ དང་པོ་ལ། འབྲས་བུ་ཐུན་མོང་མ་མིན་པ་རྣམ་མཁྱེན། རྒྱུ་ཐུན་མོང་མ་ཡིན་པ་ལམ་ཤེས། བླང་དོར་ཐུན་མོང་མ་ཡིན་པ་གཞི་ཤེས་སོ། །དང་པོ་ལ། རྒྱུ་མཚན་གྱི་སྒོ་ནས་མཚམས་སྦྱར། མཚོན་བྱེད་ཀྱི་སྒོ་ནས་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བ་དང་གསུམ། དང་པོ་ནི། འདི་ནས་སྐབས་དག་གི་མགོ་བཟུང་བ་ཡིན་ལ། དེ་ལ་མཚམས་སྦྱོར་གྱི་ཚིག་དངོས་ཤུགས་ལ་ཐོབ་པ་སོ་ལྔ་ཡོད་ལ། འདི་རྣམ་མཁྱེན་དང་པོར་སྟོན་པའི་རྒྱུ་མཚན་གྱི་སྒོ་ནས་སྤྱིའི་མཚམས་སྦྱོར་ཡིན་པས། བཤད་པར་བཞེད་དོ། །གང་ན་རྣམ་པ་ཐམས་ཅད་མཁྱེན་ ༼༤༨༽ པ་ཉིད་དོ། །གང་གི་སྒོ་ནས་ན་རྣམ་མཁྱེན་བརྗོད་བྱར་བསྡུས་པའི་ཚིག་ལེའུར་བྱས་པ་སེམས་བསྐྱེད་པ་དང་གདམས་ངག་དང་ནས། ཐུབ་པའི་རྣམ་ཀུན་མཁྱེན་པ་ཉིད། །ཅེས་པའི་བར་རྒྱས་པར་བཤད་པའི་སྒོ་ནས་སོ། །དུས་ནམ་གྱི་ཚེ་ན་གོང་དུ་བཤད་པ་དེ་ལྟར་བསྡུས་པའི་དོན་ལུས་རྣམ་གཞག་ཀུན་བསྟན་ནས་དེའི་རྗེས་སུའོ། །སྐབས་གང་དུ་ན། སྐབས་བརྒྱད་ཀྱི་ནང་ནས་དང་པོར་རོ། །དེའི་རྒྱུ་མཚན། འདས་པའི་དེ་བཞིན་གཤེགས་པའི་རྗེས་སུ་བྱང་ཆུབ་ཐོབ་པར་འདོད་པའི་བྱང་ཆུབ་སེམས་དཔའ་ཆེན་པོ་རྣམས་ཀྱི་ཆེད་དུ་གཉེར་བྱའི་འབྲས་བུ་ཡིན་པའི་ཕྱིར། དེས་ཐོབ་པར་བྱ་དགོས་པས་སོ། །ངག་དོན་ནི། འབྲས་བུ་རྣམ་པ་ཐམས་ཅད་མཁྱེན་པ་ཆོས་ཅན། ཁྱོད་སྐབས་བརྒྱད་ཀྱི་ནང་ནས་དང་པོར་བཤད་པ་རྒྱུ་མཚན་ཡོད་དེ། ཁྱོད་བྱང་སེམས་ཆེན་པོས་ཐོབ་པར་བྱ་དགོས་པའི་རྒྱུ་མཚན་གྱིས་སྐབས་བརྒྱད་ཀྱི་ནང་ནས་དང་པོར་བཤད་པའི་ཕྱིར། བྱང་སེམས་ཆེན་པོས་ཐོབ་པར་བྱ་དགོས་ཏེ། དེའི་ཆེད་དུ་གཉེར་བྱའི་འབྲས་བུ་ཡིན་པའི་ཕྱིར། རྣམ་པ་ཐམས་ཅད་མཁྱེན་པའི་མཚན་ཉིད།

རྣམ་པ་ཐམས་ཅད་རང་བཞིན་མ་དམིགས་པར་མངོན་སུམ་རྟོགས་པའི་དོན་གཉིས་མཐར་ཕྱིན། ས་མཚམས་རྫོགས་པའི་སངས་རྒྱས་ཀྱི་ས་ཁོ་ན་ན་ཡོད། དེ་མཚོན་བྱེད་ཀྱི་ཆོས་བཅུ་པོ་གང་ཞེ་ན། ༼༤༩༽ གཉིས་པ་ལ། ལམ་གྱི་རྟེན་སེམས་བསྐྱེད། དག་བྱེད་གདམས་ངག སྦྱོར་བ་ངེས་འབྱེད་ཆ་མཐུན། རྒྱུ་རིགས། ཡུལ་དམིགས་པ། འབྲས་བུ་ཆེད་དུ་བྱ་བ། ལམ་རང་གི་ངོ་བོ་སྒྲུབ་པ་དང་བདུན། དང་པོ་ལ། མཚན་ཉིད། དམིགས་ཡུལ། རབ་དབྱེ། ས་མཚམས་སྦྱར་བ་དང་བཞི། དང་པོ་ནི། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་བྱང་ཆུབ་འདོད། །ཅེས་གསུངས་པ་ལ་གསུམ་ལས། མཚམས་སྦྱར་བ་ནི། རྣམ་མཁྱེན་མཚོན་བྱེད་ཀྱི་ཆོས་དེ་ཡང་སེམས་བསྐྱེད་པ་ལ་སོགས་པ་བཅུ་ལས་དང་པོའི་སེམས་བསྐྱེད་པ་རང་གི་ངོ་བོ་གང་ལ་ ༼༥༠༽ དམིགས་པའི་ཡུལ་དང་བཅས་པ་འཆད་དོ། །དེའི་རྒྱུ་མཚན་སྟོང་ཉིད་སྙིང་རྗེའི་སྙིང་པོ་ཅན་གྱི་སེམས་བསྐྱེད་པ་ནི་རྒྱལ་བ་སྲས་དང་བཅས་པའི་ཡོན་ཏན་ཕུན་སུམ་ཚོགས་པའི་ལོ་ཐོག་དང་པོར་སྐྱེ་བ་ལ་ས་བོན། བར་དུ་སྤེལ་བ་ལ་ཆུ། མཐར་ལོངས་སྤྱོད་པ་ལ་སྨིན་པ་ལྟ་བུར་གྱུར་པའི་རྒྱུ་མཚན་གྱིས་སོ། །དོན་དངོས་ནི། རང་ཉིད་རྫོགས་པའི་སངས་རྒྱས་སུ་གྲུབ་ནས་གཞན་དོན་གྱི་ཆེད་དུ་གདུལ་བྱའི་སྐལ་བ་ཇི་ལྟ་བ་བཞིན་དུ་འབད་པར་བྱའོ་སྙམ་པའི་འདུན་པ་དང་མཚུངས་ལྡན་གྱི་དཀར་པོ་ཡིད་ཤེས་མཚན་གཞི། ཐེག་ཆེན་གྱི་ཀུན་རྫོབ་སེམས་བསྐྱེད་དུ་མཚོན། གཞན་དོན་གྱི་ཕྱིར་ཏེ་ཆེད་དུ་རྫོགས་པའི་བྱང་ཆུབ་ལ་དམིགས་པའི་འདོད་པ་དང་མཚུངས་ལྡན་གྱི་གཙོ་བོ་རྣམ་རིག་ཡིན་ལ། དབྱེ་ན། གཞན་དོན་གྱི་ཆེད་དུ་རྫོགས་པའི་བྱང་ཆུབ་ལ་དམིགས་པའི་འདོད་པ་མཚུངས་ལྡན་གང་ཞིག བསམ་པ་གཙོ་བོར་གྱུར་པ་ཐེག་ཆེན་གྱི་སྨོན་པ་སེམས་བསྐྱེད། གཞན་དོན་གྱི་ཆེད་དུ་རྫོགས་པའི་བྱང་ཆུབ་ལ་དམིགས་པའི་འདུན་པ་དང་མཚུངས་ལྡན་ནམ། དེ་ལྟ་བུའི་འདུན་པ་ལས་བྱུང་བའི་གཙོ་བོ་རྣམ་རིག་གང་ཞིག

སྦྱོར་བ་གཙོ་བོར་གྱུར་པ་ཐེག་ཆེན་གྱི་འཇུག་པ་སེམས་བསྐྱེད་ཡིན་ལ། ས་མཚམས་དང་པོའི་མ་མཐའ་ལམ་མ་ཞུགས་ཀྱི་རྒྱུད་ལའང་ཡོད་ལ། ཡ་མཐའ་ས་བཅུ་རྒྱུན་མཐའ་མན་ཆད་ན་ཡོད། རྒྱུན་མཐའ་ན་མེད། གཉིས་པ་ཐེག་ཆེན་ཚོགས་ལམ་ནས་ས་བཅུའི་རྒྱུན་མཐའི་བར་ན་ཡོད། བསམ་པས་སྨོན་པར་བྱེད། སྦྱོར་ ༼༥༡༽ བས་འཇུག་པར་བྱེད་པས་གཞི་མཐུན་སྲིད་དོ། །མཚུངས་ལྡན་ནི། གྲོགས་འདུན་པ་དང༌། དམིགས་པ་གཞན་དོན་དང་རྫོགས་པའི་བྱང་ཆུབ་ལ་དམིགས་པར་མཚུངས། རྣམ་པ་གཞན་དོན་དང་རྫོགས་པའི་བྱང་ཆུབ་ཀྱི་རྣམ་པ་སྣང་བར་མཚུངས། དུས་གཅིག་གྲུབ་དུས་ན་གཅིག་གྲུབ་པར་མཚུངས། རྟེན་སྙིང་རྗེ་ཚོགས་པ་གཅིག་ལས་སྐྱེ་བར་མཚུངས། ངོ་བོ་གཙོ་སེམས་གཅིག་ལས་མེད་པ་བཞིན་དུ་གྲོགས་འདུན་པ་ཡང་གཅིག་ལས་མེད་པར་མཚུངས་པའོ། །བརྒལ་ལན་ལ་རྒོལ་བ་ནི། ཡང་དག་པར་རྫོགས་པའི་བྱང་ཆུབ་འདོད་པ་དེ་ཆོས་ཅན། སེམས་བསྐྱེད་མ་ཡིན་པར་ཐལ། ཁྱོད་རྫོགས་པའི་བྱང་ཆུབ་དེ་དོན་དུ་གཉེར་བ་དགེ་བའི་ཆོས་བྱང་ཆུབ་ལ་འདུན་པ་སེམས་ལས་བྱུང་བ་ཡིན་ལ། སེམས་བསྐྱེད་པ་ནི་ཡུལ་ཁྱད་པར་དུ་འཕགས་པ་གཞན་དོན་དང་བྱང་ཆུབ་ལ་དམིགས་པར་སྣང་བ་ཅན་དུ་འབྱུང་བའི་སེམས་ཡིན་པའི་ཕྱིར་ཞེ་ན། ལན་ནི། རྫོགས་པའི་བྱང་ཆུབ་འདོད་ཅེས་པའི་སྒྲས་དངོས་ཟིན་གྱི་འདོད་པའི་མིང་ཅན་དེ་སེམས་བྱུང་འདུན་པ་དངོས་ཡིན་ན། སེམས་བྱུང་སེམས་བསྐྱེད་ཀྱི་མཚན་ཉིད་དུ་བཀོད་པའི་ཉེས་པ་ཡོད་པ་བདེན་མོད། འོན་ཀྱང་སེམས་བསྐྱེད་ཀྱི་མཚན་ཉིད་སྟོན་པའི་སྐབས་འདིར་འདུན་པའི་མིང་གིས་སེམས་བསྐྱེད་ལ་བཏགས་པ་ཡིན་པས། སེམས་བྱུང་སེམས་བསྐྱེད་ཀྱི་མཚན་ཉིད་དུ་བཀོད་པའི་ཉེས་པ་མེད་དོ། །དེ་ལ་རྒྱུ་འདུན་པའི་མིང་གིས་འབྲས་བུ་སེམས་བསྐྱེད་ལ་བཏགས་པ་དང༌། 

༼༥༢༽ གྲོགས་འདུན་པའི་མིང་གིས་གྲོགས་ཅན་སེམས་བསྐྱེད་ལ་བཏགས་པ་གཉིས། དང་པོ་ནི། རྒྱུ་འདུན་པའི་མིང་གིས་འབྲས་བུ་སེམས་བསྐྱེད་ལ་བཏགས་པ་ཡིན་ཏེ། འདོགས་པའི་རྒྱུ་མཚན། དགེ་བའི་ཆོས་བྱང་ཆུབ་ལ་འདུན་པའི་ངོ་བོ་བྱང་ཆུབ་དོན་གཉེར་ཡོད་ན་འབྲས་བུ་བྱང་ཆུབ་ཀྱི་སེམས་བསྐྱེད་སྐྱེ་བའི་རྒྱུ་མཚན་གྱིས་སོ། །དགོས་པ་ནི། དེ་ལྟར་བསྟན་པས་རྒྱུ་བྱང་ཆུབ་དོན་གཉེར་གྱི་འདུན་པ་ལས་བྱང་ཆུབ་དོན་དུ་གཉེར་བའི་བྱང་ཆུབ་སེམས་དཔའི་དགེ་བའི་ཆོས་འབྲས་བུ་སེམས་བསྐྱེད་ཐམས་ཅད་འཕེལ་བར་ཤེས་པའི་ཕྱིར། དངོས་ལ་གནོད་བྱེད་ནི་དེའི་རྒྱུ་ཡིན་པའི་ཕྱིར་རོ། །ངག་དོན་ནི། བྱམས་མགོན་ཆོས་ཅན། ཡང་དག་རྫོགས་པའི་བྱང་ཆུབ་འདོད་ཅེས་པའི་སྒྲས་དངོས་ཟིན་གྱི་འདོད་པའི་མིང་ཅན་དེ་སེམས་བྱུང་འདུན་པ་ཡིན་པའི་རྒྱུ་མཚན་གྱིས་སེམས་བྱུང་སེམས་བསྐྱེད་ཀྱི་མཚན་ཉིད་དུ་བཀོད་པའི་ཉེས་པ་ཡོད་པ་མ་ཡིན་ཏེ། དེ་འདོད་པའི་མིང་གིས་སེམས་བསྐྱེད་ལ་བཏགས་པ་ཡིན་པས་སོ། །བྱང་སེམས་ཆེན་པོའི་སེམས་བསྐྱེད་ཆོས་ཅན། ཁྱོད་ལ་རང་རྒྱུ་རྫོགས་པའི་བྱང་ཆུབ་དོན་གཉེར་གྱི་འདུན་པའི་མིང་གིས་བཏགས་ནས་བསྟན་པ་ལ་རྒྱུ་མཚན་ཡོད་པ་ཡིན་ཏེ། དེ་ཡོད་ན་ཁྱོད་སྐྱེ་བའི་རྒྱུ་མཚན་གྱིས་ཁྱོད་ལ་དེའི་མིང་གིས་བཏགས་ནས་བསྟན་པའི་ཕྱིར། ཆོས་ཅན། ཁྱོད་ལ་དེའི་མིང་གིས་བཏགས་ནས་བསྟན་པ་ལ་དགོས་པ་ཡོད་དེ། དེ་ལྟར་བསྟན་པས་ཁྱོད་དེ་ལས་འཕེལ་བར་ཤེས་པའི་ཕྱིར། ཆོས་ཅན། ཁྱོད་དེ་དངོས་མ་ཡིན་ ༼༥༣༽ ཏེ། ཁྱོད་དེའི་འབྲས་བུ་ཡིན་པའི་ཕྱིར། གཉིས་པ་ནི། གཞན་མིང་གིས་འདོགས་ཚུལ་རྣམ་གྲངས་གཅིག་ཏུ་ན་གྲོགས་སྨོན་ལམ་ནི་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བའི་འདོད་པ་ཡིན་ལ། དེའི་སྒྲར་སེམས་བསྐྱེད་པ་བསྟན་པ་ཡིན་པས་སེམས་བྱུང་སེམས་བསྐྱེད་ཀྱི་མཚན་ཉིད་དུ་བཀོད་པའི་ཉེས་པ་མེད་དོ། །འོ་ན་ཆོས་གསུམ་པོ་གང་ཞེ་ན། འདོགས་པའི་རྒྱུ་མཚན་བྱང་སེམས་ཆེན་པོའི་སེམས་བསྐྱེད་ནི་གྲོགས་རྫོགས་པའི་བྱང་ཆུབ་དོན་གཉེར་གྱི་འདོད་པ་དེ་དང་ཡུལ་རྫོགས་པའི་བྱང་ཆུབ་ལ་ལྷན་ཅིག་དམིགས་ཤིང་སྙིང་རྗེ་ཚོགས་པ་གཅིག་ལས་སྐྱེ་བར་མཚུངས་ལ།

གྲོགས་དོན་གཉེར་གཙོ་ཆེ་བའི་རྒྱུ་མཚན་གྱིས་སོ། །དགོས་པ་དེ་ལྟར་བསྟན་པས་གྲོགས་སྨོན་ལམ་རྒྱུད་ལ་ཡོད་པའི་བྱང་སེམས་ཆེན་པོ་རྣམས་ལ་གྲོགས་སྨོན་ལམ་དེ་དང་ལྡན་པའི་གྲོགས་ཅན་སེམས་བསྐྱེད་དེ་སྐྱེ་བར་ཤེས་པའི་ཕྱིར་ཡིན་ནོ། །དངོས་ལ་གནོད་བྱེད་དེའི་གྲོགས་ཡིན་པའི་ཕྱིར་རོ། །ངག་དོན་ནི། བྱང་སེམས་ཆེན་པོའི་སེམས་བསྐྱེད་ཆོས་ཅན། ཁྱོད་ལ་གྲོགས་རྫོགས་པའི་བྱང་ཆུབ་དོན་གཉེར་གྱི་འདོད་པའི་སྒྲར་བསྟན་པ་ལ་རྒྱུ་མཚན་ཡོད་དེ། ཁྱོད་དང་དེ་གཉིས་ལྷན་ཅིག་མཚུངས་པར་ལྡན་པའི་རྒྱུ་མཚན་གྱིས་ཁྱོད་ལ་དེའི་སྒྲར་བསྟན་པའི་ཕྱིར། ཆོས་ཅན། ཁྱོད་ལ་དེའི་སྒྲར་བསྟན་པ་ལ་དགོས་པ་ཡོད་དེ། དེ་ལྟར་བསྟན་པས་དེ་རྒྱུད་ལྡན་གྱི་གང་ཟག་གི་རྒྱུད་ལ་ཁྱོད་སྐྱེ་བར་ཤེས་པའི་ཕྱིར། ཆོས་ཅན། དེ་དངོས་མ་ཡིན་ཏེ། དེ་ཁྱོད་ཀྱི་གྲོགས་ཡིན་པའི་ཕྱིར། དེས་ན་རྫོགས་ ༼༥༤༽ པའི་བྱང་ཆུབ་འདོད་ཅེས་པའི་སྒྲས་ཟིན་གྱི་འདོད་པའི་མིང་ཅན་དེ་མིང་འདོད་པའི་མིང་ཅན་དོན་སེམས་བསྐྱེད་དངོས་ཡིན་ཏེ། མི་བླུན་པོ་ལ་བ་ལང་དུ་བཏགས་པ་བཞིན་ནོ། །འདིར་འདོད་པའི་མིང་གིས་སེམས་བསྐྱེད་ལ་རྒྱུ་དང་གྲོགས་ཀྱི་མིང་གིས་བཏགས་པ་གཉིས་སུ་ངེས་ཏེ། བྱང་སེམས་ཆེན་པོའི་རྫོགས་པའི་བྱང་ཆུབ་དོན་གཉེར་གྱི་འདོད་པ་ནི་རང་འབྲས་སེམས་བསྐྱེད་ཀྱི་རྒྱུ་དང༌། གྲོགས་ཅན་སེམས་བསྐྱེད་ཀྱི་གྲོགས་སུ་གྱུར་པའི་འདུན་པ་གཉིས་སུ་ངེས་པའི་ཕྱིར་རོ། །དེས་ན་ཐེག་ཆེན་སེམས་བསྐྱེད་ཀྱི་མཚན་ཉིད། གཞན་དོན་དུ་རྫོགས་པའི་བྱང་ཆུབ་ལ་དམིགས་པའི་འདུན་པ་དང་མཚུངས་ལྡན་ནམ། རྒྱུ་དེ་ལྟ་བུའི་འདུན་པ་ལས་བྱུང་བའི་གཙོ་བོ་རྣམ་རིག་ཡིན་པའོ། །ཁ་ཅིག་སེམས་བསྐྱེད་ཀྱི་མཚན་ཉིད་དུ་གཞན་དོན་རྫོགས་པའི་བྱང་ཆུབ་ལ་དམིགས་པའི་འདུན་པ་དང་མཚུངས་ལྡན་གྱི་སེམས་ཟེར་བ་ནི་འཁྲུལ་ཏེ། ཉན་རང་ལ་ཡང་སེམས་བསྐྱེད་མེད་པར་ཐལ་ཞིང༌། ཐེག་ཆེན་གྱི་མཉམ་གཞག་ན་ཡང་སེམས་བསྐྱེད་མེད་པར་ཐལ།

དེ་ན་གཞན་དོན་དུ་རྫོགས་པའི་བྱང་ཆུབ་དོན་གཉེར་གྱི་འདུན་པ་མེད་པའི་ཕྱིར་ཏེ། ཆོས་ཉིད་སྤྲོས་བྲལ་ལ་རྩེ་གཅིག་ཏུ་གནས་པའི་ཕྱིར་རོ། །རྒྱས་པར་གཞན་དུ་སྤྲོ་བར་བྱའོ། ། ༼༥༥༽ དམིགས་ཡུལ་ནི། དེ་དང་དེ་ནི་མདོ་བཞིན་དུ། །བསྡུས་དང་རྒྱས་པའི་སྒོ་ནས་བརྗོད། །ཅེས་གསུངས་ཏེ། འདི་ལ་མཚམས་སྦྱར་བ་ནི། དེ་དང་དེ་ནི་མདོ་བཞིན་དུ། །བསྡུས་དང་རྒྱས་པའི་སྒོ་ནས་བརྗོད། །ཅེས་པའི་ཚིགས་འདི་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་གང་འདོད་པའི་བདག་ཉིད་གང་ཡིན། གང་གི་དོན་དུ་སེམས་བསྐྱེད་པ་རྫོགས་པའི་བྱང་ཆུབ་དང༌། གཞན་དོན་དེ་ནི་གང་ཡིན་སྙམ་པའི་དོགས་པ་སེལ་བའི་ཕྱིར། ཚིགས་སུ་བཅད་པ་ཕྱེད་གསུངས་སོ། །དོན་བཤད་པ་ནི། བརྗོད་པ་སྟེ་བསྟན་ནོ། །གང་ན་ཡང་དག་པར་རྫོགས་པའི་བྱང་ཆུབ་དེ་དང་གཞན་དོན་དེ་ནིའོ། །ཇི་ལྟར་ན་དཀོན་མཆོག་སྣ་བདུན་ལ་སོགས་པའི་མདོ་བཞིན་ཏེ་མདོའི་དོན་དང་མི་འགལ་བའོ། །གང་ལས་ན། དཀོན་མཆོག་སྣ་བདུན་སོགས་ལས་བཤད་པར་མ་ཟད་བདུད་བཞི་ལས་རྒྱལ་བའི་ཡུམ་རྒྱས་འབྲིང་བསྡུས་པ་གསུམ་ཆར་ལས་ཀྱང་ངོ༌། །གང་གི་སྒོ་ནས་ན། བསྡུས་པ་དང་རྒྱས་པའི་སྒོ་ནས་སོ། །ཚིག་གང་གིས་ན། ཤཱ་རིའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པར་འདོད་པས་ཡུམ་ལ་བརྩོན་པར་བྱའོ་ཞེས་པའི་ ༼༥༦༽ བྱང་ཆུབ་ཤེས་པར་བྱེད་པའི་དོན་ཅན་གྱི་ངག་གིས་རྫོགས་པའི་བྱང་ཆུབ་བསྡུས་ནས་བསྟན་ཏེ། ཕ་རོལ་ཏུ་ཕྱིན་པ་དྲུག་ཡུམ་དུ་བསྡུས་ནས་བསྟན་པའི་ཕྱིར། ཤཱ་རིའི་བུ་འདི་ལ་བྱང་ཆུབ་སེམས་དཔའ་ཆེན་པོ་མི་གནས་པའི་ཚུལ་གྱིས་ཡུམ་ལ་གནས་ཏེ་སྦྱིན་པར་བྱ་བ་དང་སྦྱིན་པ་པོ་དང་ལེན་པ་པོ་མི་དམིགས་པའི་ཕྱིར་ཡོངས་སུ་གཏོང་བ་མེད་པའི་ཚུལ་གྱིས་སྦྱིན་པའི་ཕ་རོལ་ཏུ་ཕྱིན་པ་བསྒྲུབ་པར་བྱའོ། །ལྟུང་བ་དང་མི་ལྟུང་བ་མི་དམིགས་པའི་ཕྱིར་ཚུལ་ཁྲིམས་དང༌།

འཁྲུགས་པ་མི་དམིགས་པའི་ཕྱིར་བཟོད་པ་དང༌། ལུས་དང་སེམས་ཀྱི་བརྩོན་འགྲུས་ཉམས་པ་མི་དམིགས་པའི་ཕྱིར་བརྩོན་འགྲུས། རོ་མྱང་བ་མི་དམིགས་པའི་ཕྱིར་བསམ་གཏན། ཤེས་རབ་དང་ཤེས་རབ་འཆལ་བ་མི་དམིགས་པའི་ཕྱིར་ཡུམ་བསྒྲུབ་པར་བྱའོ་ཞེས་རྫོགས་པའི་བྱང་ཆུབ་ཤེས་པར་བྱེད་པའི་དོན་ཅན་གྱི་ངག་གིས་རྫོགས་པའི་བྱང་ཆུབ་རྒྱས་པར་བཤད་དེ། ཕྱིན་དྲུག་སོ་སོར་ཕྱེ་ནས་བསླབ་ཚུལ་དང་བཅས་པ་བསྟན་པའི་ཕྱིར། ཤཱ་རིའི་བུ་གཞན་ཡང་བྱང་སེམས་ཆེན་པོས་ཕྱོགས་བཅུ་རེ་རེ་ཞིང་གངྒཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་ན་སེམས་ཅན་ཇི་སྙེད་ཡོད་པ་དེ་ཐམས་ཅད་སྐལ་བ་ཇི་ལྟ་བ་བཞིན་དུ་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་མྱ་ངན་ལས་འདའ་བར་འདོད་པས་ཡུམ་བསྒྲུབ་པ་བྱའོ་ཞེས་པའི་གཞན་དོན་རབ་ཏུ་སྟོན་པ་ལྷུར་ལེན་པའི་ངག་གིས་གཞན་དོན་བསྡུས་ནས་བསྟན་ཏེ། སེམས་ཅན་མྱང་འདས་ལ་འགོད་པའི་ཐབས་བསྡུས་ནས་བསྟན་པའི་ཕྱིར། ༼༥༧༽ ཤཱ་རིའི་བུ་གཞན་ཡང་བྱང་སེམས་ཆེན་པོས་སེམས་ཅན་སེར་སྣ་ཅན་རྣམས་སྦྱིན་པ། ཚུལ་ཁྲིམས་འཆལ་བ་རྣམས་ཚུལ་ཁྲིམས། གནོད་སེམས་མང་བ་རྣམས་བཟོད་པ། ལེ་ལོ་ཅན་རྣམས་བརྩོན་འགྲུས། སེམས་རྣམ་པར་གཡེང་བ་ཅན་རྣམས་བསམ་གཏན། ཤེས་རབ་འཆལ་བ་རྣམས་ཤེས་རབ་ཕུན་སུམ་ཚོགས་པ་ལ་འགོད་པར་འདོད་པས་ཡུམ་བསྒྲུབ་པར་བྱའོ་ཞེས་པའི་གཞན་དོན་རབ་ཏུ་སྟོན་པ་བརྗོད་བྱར་ལྷུར་ལེན་པའི་ངག་ཆོས་ཅན། གཞན་དོན་རྒྱས་པར་བསྟན་ཏེ། སེམས་ཅན་མྱང་འདས་ལ་འགོད་པའི་ཐབས་སོ་སོར་ཕྱེ་ནས་བླང་དོར་དང་བཅས་པ་བསྟན་པའི་ཕྱིར། མདོ་བཀྲོལ་ན། མ་ཤཱ་རི་ཡིན་པས་ཤཱ་རིའི་བུ། ཡུམ་བསྟན་པ་འདི་ལ་རང་དོན་གྱི་བསམ་པ་ཕུན་སུམ་ཚོགས་པ་ཡོད་པས་བྱང་ཆུབ་སེམས་དཔའ། གཞན་དོན་གྱི་བསམ་པ་ཕུན་སུམ་ཚོགས་པ་ཡོད་པས་སེམས་དཔའ་ཆེན་པོ། ཇི་ལྟར་ཇི་སྙེད་པའི་ཆོས་ཐམས་ཅད་རང་བཞིན་གྱིས་རྣམ་པར་དག་པ་ལ་གློ་བུར་གྱི་དྲི་མ་མཐའ་དག་གིས་དག་པར་མངོན་དུ་གྱུར་པས་ན་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པ།

ཇི་ལྟ་ཇི་སྙེད་པའི་ཆོས་ཐམས་ཅད་གནས་ལུགས་ཇི་ལྟར་ཡིན་པ་ལྟར་རྫོགས་པར་མངོན་དུ་གྱུར་པས་ན་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱས་པའོ། །དེ་སྒྲུབ་པར་འདོད་པས་ཡུམ་མངོན་པར་རྟོགས་པ་བརྒྱད་དང་གཞུང་ལམ་འབྲས་བུའི་ཡུམ་དང་རང་བཞིན་གྱི་ཡུམ་སྟོང་ཉིད་ལ་བསླབ་པར་བྱའོ་ཞེས་པ་ཡིན་ཏེ། མདོ་ ༼༥༨༽ འདིས་ཡུམ་གསུམ་གྱི་དོན་ཐམས་ཅད་བསྡུས་ནས་གདུལ་བྱ་དབང་རྣོན་ལ་རྫོགས་པར་བསྟན་པའི་ཕྱིར། རྫོགས་པའི་བྱང་ཆུབ་ནི་ཕ་རོལ་ཏུ་ཕྱིན་པ་དྲུག་གོ །གཞན་དོན་ནི་སེམས་ཅན་མྱང་འདས་རྒྱུ་འབྲས་ལ་འགོད་པའི་ཕྲིན་ལས་བྱེད་པ་པོ་དང་ལས་ལ་ཡོད་པ་རྣམས་སོ། །འོ་ན་གཞུང་ལམ་འབྲས་བུའི་ཡུམ་རྣམས་འདིའི་ཡུམ་ཡིན་ན་ཡུམ་མཚན་ཉིད་པ་ཡིན་ནམ་ཞེ་ན། གཞུང་ལམ་གཉིས་ཀྱི་ཡུམ་བཏགས་པ་བ་འབྲས་ཡུམ་ནི་ཡུམ་དངོས་ཡིན་ཏེ། དང་པོ་གཉིས་ནི་ཆོས་ཐམས་ཅད་ཀྱི་ཕ་རོལ་ཏུ་ཕྱིན་པའི་དམ་པ་ཐོབ་པ་མིན་ལ། འབྲས་ཡུམ་ནི་དེ་ཐོབ་པ་ཡིན་པའི་ཕྱིར་རོ། །དེས་དྲི་བ་གཉིས་པ་དང་གསུམ་པའི་ལན་བསྟན་ནོ། །དང་པོའི་ལན་ནི། རྒྱུ་མཚན་དེ་ལྟར་ན་སྟོང་ཉིད་སྙིང་རྗེའི་སྙིང་པོ་ཅན་གྱི་སེམས་བསྐྱེད་ཆོས་ཅན། ཁྱོད་དང་མཚུངས་ལྡན་གྱི་འདུན་པ་ནི་གཞན་དོན་གྱི་ཆེད་དུ་རྫོགས་པའི་བྱང་ཆུབ་ལ་དམིགས་ནས་ཞེན་མེད་སྒྱུ་མ་ལྟར་འདོད་པའི་བདག་ཉིད་ཡིན་ཏེ། ཁྱོད་རང་དང་མཚུངས་ལྡན་གྱི་འདུན་པ་དེ་དང་དམིགས་རྣམ་མཚུངས་པ་གང་ཞིག ཁྱོད་གཞན་དོན་དུ་རྫོགས་པའི་བྱང་ཆུབ་ལ་དམིགས་ཤིང་ཞེན་མེད་སྒྱུ་མ་ལྟ་བུའི་རྣམ་པ་ཅན་ཡིན་པའི་ཕྱིར། བརྒལ་ལན་ལ་རྒོལ་བ་ནི། གལ་ཏེ་གཞན་དོན་དང་བྱང་ཆུབ་མདོ་གཞན་རྣམས་ལས་གསུངས་ན། འདིར་ཤེས་བྱེད་ཀྱི་ཁུངས་སུ་བྲི་བར་རིགས་སོ་ཞེ་ན། ལན་ནི། གཙུག་ལག་གི་གཞུང་སྟེ་མདོ་སྐབས་ཀྱི་ ༼༥༩༽ དོན་གཞན་དོན་དང་བྱང་ཆུབ་སྟོན་པ་བརྗོད་བྱ་ལྷུར་ལེན་པ་ནི་དཀོན་མཆོག་སྣ་བདུན་སོགས་ལས་བཤད་པར་མ་ཟད། རྒྱས་འབྲིང་བསྡུས་པ་ཐམས་ཅད་ལས་ཀྱང་གསུངས་མོད་ཚིག་མང་དུ་དོགས་ནས་མདོ་ཚིག་ཐམས་ཅད་ཤེས་བྱེད་ཀྱི་ཁུངས་ཉིད་དུ་མ་བྲིས་པ་ཡིན་གྱི་བརྗོད་མི་ནུས་པའམ་མ་གསུངས་པ་མིན་ནོ། །སློབ་དཔོན་ཆོས་ཅན།

འདིར་སེམས་བསྐྱེད་ཀྱི་དམིགས་ཡུལ་སྟོན་པའི་མདོ་ཚིག་ཐམས་ཅད་མ་བྲིས་པ་ལ་རྒྱུ་མཚན་ཡོད་དེ། ཚིག་མང་དུ་དོགས་ནས་འདིར་དེ་ཐམས་ཅད་མ་བྲིས་པའི་ཕྱིར། དབྱེ་བ་ནི། དེ་ཡང་ས་གསེར་ཟླ་བ་མེ། །ཞེས་སོགས་ཀྱིས་བཤད་པ་ལ། མཚམས་སྦྱར་བ་ནི། བྱམས་མགོན་ཆོས་ཅན། ཉིད་ཀྱིས་སེམས་བསྐྱེད་པ་དམིགས་པ་རང་གི་ངོ་བོ་དང་བཅས་པ་བརྗོད་ནས་བར་སྐབས་ཀྱི་ཚིགས་སུ་བཅད་པ་གཉིས་ཀྱིས་སེམས་བསྐྱེད་པ་དེའི་དབྱེ་བ་ཉི་ཤུ་རྩ་གཉིས་གསུངས་པ་ལ་དགོས་པ་ཡོད་དེ། དེ་གསུངས་པ་ལ་བརྟེན་ནས་སེམས་བསྐྱེད་པའི་དབྱེ་བ་ཉེར་གཉིས་བདེ་བླག་ཏུ་རྟོགས་པའི་ཕྱིར། བར་སྐབས་ཀྱི་ཚིགས་བཅད་གཉིས་གསུངས་པ་འཆད་དོ། །ཚིག་དོན་འབྱེད་པ་ལ། སེམས་བསྐྱེད་དམིགས་ཡུལ་མདོ་བཞིན་དུ་བཤད་པ་མ་ ༼༦༠༽ ཟད་དབྱེ་བ་དེ་ཡང་མདོ་བཞིན་དུ་འཆད་པ་ལ། དཔེ་དོན་སྦྱར་བ་དང༌། བསྡུས་ཏེ་བསྟན་པ་གཉིས་ལས། དང་པོ་ནི། གཞན་དོན་དུ་རྫོགས་པའི་བྱང་ཆུབ་ལ་དམིགས་པའི་འདུན་པ་དང་མཚུངས་ལྡན་གྱི་སེམས་ཆོས་ཅན། ས་ལྟ་བུ་ཡིན་ཏེ། རང་འབྲས་ཆོས་དཀར་པོ་ཐམས་ཅད་ཀྱི་གཞི་བྱེད་པའི་ཕྱིར། ཕྱིན་དྲུག་གི་སྒོ་ནས་འདུལ་བྱ་ལ་འདི་ཕྱི་ལ་ཕན་པ་དང་བདེ་བར་བྱའོ་སྙམ་པའི་བསམ་པ་དང་མཚུངས་ལྡན་གྱི་སེམས་ཆོས་ཅན། གསེར་བཟང་པོ་ལྟ་བུ་ཡིན་ཏེ། རྫོགས་པའི་བྱང་ཆུབ་ཀྱི་བར་དུ་ཕན་བདེའི་བསམ་པ་གཞན་དུ་མི་འགྱུར་བ་ཡིན་པའི་ཕྱིར། སྔར་གྱི་སྟེང་དུ་བྱང་ཕྱོགས་སོ་བདུན་ལ་གདུལ་བྱ་འགོད་པའི་ལྷག་པའི་བསམ་པ་དང་མཚུངས་ལྡན་གྱི་སེམས་ཆོས་ཅན། ཡར་ངོའི་ཟླ་བ་ཚེས་པ་ལྟ་བུ་ཡིན་ཏེ། ཁྱོད་དགེ་བའི་ཆོས་མཐའ་དག་འཕེལ་བར་བྱེད་པ་ཡིན་པའི་ཕྱིར། ཡང་ན་གཞན་དོན་དུ་རྫོགས་པའི་བྱང་ཆུབ་དོན་གཉེར་གྱི་འདུན་པ་ཆུང་ངུ་དང་འབྲིང་བསམ་པ་དང་ཆེན་པོ་ལྷག་པའི་བསམ་པ་དང་མཚུངས་ལྡན་གྱི་སེམས་ཆོས་ཅན། ས་དང་གསེར་བཟང་པོ་དང་ཡར་ངོའི་ཟླ་བ་ཚེས་པ་ལྟ་བུ་ཡིན་ཏེ། རང་འབྲས་དཀར་པོའི་ཆོས་ཐམས་ཅད་ཀྱི་གཞི་བྱེད་པའི་ཕྱིར་དང༌།

རྫོགས་པའི་བྱང་ཆུབ་ཀྱི་བར་དུ་མི་འགྱུར་བའི་སེམས་ཡིན་པའི་ཕྱིར་དང༌། ཁྱོད་དགེ་བའི་ཆོས་མཐའ་དག་འཕེལ་བ་ཡིན་པའི་ཕྱིར། མཁྱེན་གསུམ་གྱི་གནས་ལུགས་ཐོས་བསམ་སྒོམ་གསུམ་གྱིས་ཤེས་པའི་དོན་ལ་དབང་ཐོབ་པར་ ༼༦༡༽ བྱ་བའི་ཕྱིར་དུ་བསྡུས་ནས་བསྒོམ་པའི་སྦྱོར་བ་དང་མཚུངས་ལྡན་གྱི་སེམས་ཆོས་ཅན། མེ་ལྟ་བུ་ཡིན་ཏེ། མཁྱེན་གསུམ་གྱི་རྟོགས་པ་ཡར་ལྡན་དུ་ཐོབ་པ་ལ་གེགས་བྱེད་པའི་རང་གི་སྤང་བྱ་སྒྲིབ་པའི་བུད་ཤིང་སྲེག་པའི་ཕྱིར། སྦྱིན་པའི་ཕར་ཕྱིན་དང་མཚུངས་ལྡན་གྱི་སེམས་ཆོས་ཅན། གཏེར་ཆེན་པོ་ལྟ་བུ་ཡིན་ཏེ། ཟང་ཟིང་གི་ལོངས་སྤྱོད་ཀྱིས་སེམས་ཅན་ཚིམས་པར་བྱེད་པའི་ཕྱིར། ཚུལ་ཁྲིམས་ཀྱི་ཕར་ཕྱིན་དང་མཚུངས་ལྡན་གྱི་སེམས་ཆོས་ཅན། རིན་པོ་ཆེའི་འབྱུང་ཁུངས་ཀྱི་གནས་ལྟ་བུ་ཡིན་ཏེ། རང་འབྲས་ཡོན་ཏན་རིན་པོ་ཆེའི་རྟེན་བྱེད་པའི་ཕྱིར། བཟོད་པ་དང་བརྩོན་འགྲུས་ཀྱི་ཕར་ཕྱིན་དང་མཚུངས་ལྡན་གྱི་སེམས་ཆོས་ཅན། རྒྱ་མཚོ་ཆེན་པོ་དང་རྡོ་རྗེ་ཕ་ལམ་ལྟ་བ་ཡིན་ཏེ། མི་འདོད་པ་ཐོག་ཏུ་བབས་ཀྱང་ཡིད་མི་འཁྲུགས་པར་བཟོད་པ་འཕེལ་བའི་ཕྱིར་དང༌། བྱང་ཆུབ་རྒྱུ་འབྲས་ལ་ཡིད་ཆེས་པ་བརྟན་པས་བདུད་ལས་ཀྱིས་མི་ཕྱེད་པར་དེ་འཇོམས་པར་ནུས་པའི་ཕྱིར། བསམ་གཏན་གྱི་ཕར་ཕྱིན་དང་མཚུངས་ལྡན་གྱི་སེམས་ཆོས་ཅན། རིའི་རྒྱལ་པོ་ལྟ་བུ་ཡིན་ཏེ། མཚན་མར་དམིགས་པའི་རྣམ་གཡེང་གིས་མི་བསྐྱོད་པའི་ཕྱིར། ཤེས་རབ་ཀྱི་ཕར་ཕྱིན་དང་མཚུངས་ལྡན་གྱི་སེམས་ཆོས་ཅན། སྨན་ཆེན་པོ་རྩིའི་རྒྱལ་པོ་མཐོང་ན་དགའ་བ་ལྟ་བུ་ཡིན་ཏེ། སྒྲིབ་གཉིས་ཀྱི་ནད་ཞི་བར་བྱེད་པའི་ཕྱིར། ཐབས་ལ་མཁས་པའི་ཕར་ཕྱིན་དང་མཚུངས་ལྡན་གྱི་སེམས་ཆོས་ཅན། དགེ་བའི་བཤེས་གཉེན་ལྟ་བུ་ཡིན་ཏེ། གནས་སྐབས་ཐམས་ཅད་དུ་ ༼༦༢༽ སེམས་ཅན་གྱི་དོན་མི་གཏོང་བར་བྱེད་པའི་ཕྱིར། འདི་ཚད་མེད་བཞི་མི་ཟད་པ། དང་པོ་སེམས་བསྐྱེད་མི་ཟད་པ། གཉིས་པ་ནས་དགུ་པའི་བར་འདུན་པ་ནས་ཤེས་རབ་ཀྱི་བར་མི་ཟད་པའོ། །སྨོན་ལམ་གྱི་ཕར་ཕྱིན་དང་མཚུངས་ལྡན་གྱི་སེམས་ཆོས་ཅན།

ཡིད་བཞིན་གྱི་ནོར་བུ་ལྟ་བུ་ཡིན་ཏེ། ཅི་ལྟར་སྨོན་པའི་འབྲས་བུ་འགྲུབ་པའི་ཕྱིར། འདི་མངོན་ཤེས་ལྔ་མི་ཟད་པའོ། །སྟོབས་ཀྱི་ཕར་ཕྱིན་དང་མཚུངས་ལྡན་གྱི་སེམས་ཆོས་ཅན། ཉི་མ་ལྟ་བུ་ཡིན་ཏེ། བསྡུ་བའི་དངོས་པོ་བཞིས་གདུལ་བྱ་ཡོངས་སུ་སྨིན་པར་བྱེད་པའི་ཕྱིར། འདི་བསྡུ་བའི་དངོས་པོ་བཞི་མི་ཟད་པའོ། །ཡེ་ཤེས་ཀྱི་ཕར་ཕྱིན་དང་མཚུངས་ལྡན་གྱི་སེམས་ཆོས་ཅན། དྲི་ཟའི་ཆོས་ཀྱི་སྒྲ་དབྱངས་སྙན་པ་ལྟ་བུ་ཡིན་ཏེ། ཁྱོད་ལས་གདུལ་བྱ་འདུན་པར་བྱེད་པའི་ཆོས་སྟོན་པ་འབྱུང་བའི་ཕྱིར། འདི་སོ་སོ་ཡང་དག་རིག་པ་བཞི་མི་ཟད་པའོ། །མངོན་པར་ཤེས་པ་ལྔ་དང་མཚུངས་ལྡན་གྱི་སེམས་ཆོས་ཅན། རྒྱ་མཚོ་ཆེན་པོ་ལྟ་བུ་ཡིན་ཏེ། རྟོན་པ་བཞིས་མཐུ་ཐོགས་པ་མེད་པའི་སྒོ་ནས་གཞན་དོན་སྒྲུབ་པའི་ཕྱིར། འདི་རྟོན་པ་བཞི་མི་ཟད་པའོ། །ཚོགས་གཉིས་དང་མཚུངས་ལྡན་གྱི་སེམས་ཆོས་ཅན། རྫས་མང་པོ་བཞག་པའི་བང་མཛོད་ལྟ་བུ་ཡིན་ཏེ། བསོད་ནམས་དང་ཡེ་ཤེས་ཀྱི་ཚོགས་མང་པོའི་མཛོད་ཡིན་པའི་ཕྱིར། འདི་ཚོགས་གཉིས་མི་ཟད་པའོ། །བྱང་ཕྱོགས་སོ་བདུན་དང་མཚུངས་ལྡན་གྱི་སེམས་ཆོས་ཅན། ལམ་པོ་ཆེ་ལྟ་བུ་ཡིན་ཏེ། དུས་གསུམ་གྱི་སངས་རྒྱས་ཐམས་ 

༼༦༣༽ ཅད་གཤེགས་ཤིང་རྗེས་སུ་གཤེགས་པའི་ལམ་ཡིན་པའི་ཕྱིར། འདི་བྱང་ཕྱོགས་སོ་བདུན་མི་ཟད་པའོ། །སྙིང་རྗེ་དང་ལྷག་མཐོང་དང་མཚུངས་ལྡན་གྱི་སེམས་ཆོས་ཅན། བཞོན་པ་རྟ་ཅང་ཤེས་ལྟ་བུ་ཡིན་ཏེ། མཐའ་གཉིས་སུ་མི་ལྟུང་པར་རྫོགས་པའི་བྱང་ཆུབ་ཏུ་བདེ་བླག་ཏུ་འགྲོ་བའི་ཕྱིར། འདི་སྙིང་རྗེ་དང་ལྷག་མཐོང་མི་ཟད་པའོ། །གཟུགས་སྤོབས་པ་གཉིས་དང་མཚུངས་ལྡན་གྱི་སེམས་ཆོས་ཅན། བཀོད་མའི་ཆུ་ལྟ་བུ་ཡིན་ཏེ། ཐོས་པ་དང་མ་ཐོས་པའི་ཆོས་འཛིན་པའི་སྒོ་ནས་མི་ཟད་པར་འབྱིན་པའི་ཕྱིར། འདི་གཟུངས་སྤོབས་གཉིས་མི་ཟད་པའོ། །ཆོས་ཀྱི་སྡོམ་བཞིའི་དགའ་སྟོན་དང་མཚུངས་ལྡན་གྱི་སེམས་ཆོས་ཅན། ཀུན་དགའི་སྒྲ་སྙན་པ་ལྟ་བུ་ཡིན་ཏེ། ཐར་པ་འདོད་པའི་གདུལ་བྱ་ལ་ཆོས་ཀྱི་སྙན་པ་སྒྲོག་པའི་ཕྱིར། འདི་སྡོམ་བཞི་མི་ཟད་པའོ། །མཉམ་རྗེས་ཡུལ་ལ་འཇུག་ཚུལ་རྣམ་པར་མི་རྟོག་པའི་རྣམ་པར་གཅིག་པས་ན་བགྲོད་པ་གཅིག་པའི་ལམ་མཐར་ཐུག་པ་དང་མཚུངས་ལྡན་གྱི་སེམས་ཆོས་ཅན། ཆུ་བོའི་རྒྱུན་ལྟ་བུ་ཡིན་ཏེ། གཞན་དོན་ལྷུན་གྲུབ་རྒྱུན་མི་འཆད་དུ་འབྱུང་བའི་ཕྱིར། འདི་བགྲོད་པ་གཅིག་པའི་ལམ་མི་ཟད་པའོ། །ཆོས་སྐུ་བྱ་གྲུབ་ཡེ་ཤེས་དང་མཚུངས་པར་ལྡན་གྱི་སེམས་ཆོས་ཅན། ཆར་སྤྲིན་ལྟ་བུ་ཡིན་ཏེ། ཐབས་མཁས་པའི་མཛད་པ་བཅུ་གཉིས་སྟོན་ནུས་པའི་ཕྱིར། འདི་ཐབས་མཁས་མི་ཟད་པའོ། །མཛད་པ་བཅུ་གཉིས་ནི། དགའ་ལྡན་གྱི་གནས་ན་བཞུགས་པ་ནས་འདིར་འཕོ་བ་ལ་སོགས་པའོ། །རྒྱུད་བླ་མ་ལས། ༼༦༤༽ དགའ་ལྡན་ནས་ནི་འཕོ་བ་དང༌། །ལྷུམས་སུ་འཇུག་དང་བལྟམས་པ་དང༌། །བཟོ་ཡི་གནས་ལ་མཁས་པ་དང༌། །བཙུན་མོའི་འཁོར་དགེས་རོལ་པ་དང༌། །ངེས་འབྱུང་དཀའ་བ་སྤྱོད་པ་དང༌། །བྱང་ཆུབ་སྙིང་པོར་གཤེགས་པ་དང༌། །བདུད་སྡེ་འཇོམས་དང་རྫོགས་པར་ནི། །བྱང་ཆུབ་ཆོས་ཀྱི་འཁོར་ལོ་དང༌། །མྱ་ངན་འདས་པར་གཤེགས་མཛད་རྣམས། །ཡོངས་སུ་མ་དག་ཞིང་རྣམས་སུ། །སྲིད་པ་ཇི་སྲིད་གནས་པར་སྟོན། །ཞེས་གསུངས་པ་བཞིན་ནོ། །གཉིས་པ་ནི།

དེ་ཡང་ས་གསེར་ཟླ་བ་མེ། །ཞེས་སོགས་ཀྱི་ཚིགས་བཅད་གཉིས་ཆོས་ཅན། སེམས་བསྐྱེད་པའི་དབྱེ་བ་རྣམ་པ་ཉི་ཤུ་རྩ་གཉིས་བཤད་པ་ཡིན་ཏེ། སེམས་བསྐྱེད་པའི་དཔེ་དང་གྲོགས་དང་ཆོས་མཐུན་ཉི་ཤུ་རྩ་གཉིས་བསྟན་པ་དེ་ལྟར་ན་སྟེ་དེའི་ཕྱིར་རོ། །ས་མཚམས་ནི། སེམས་བསྐྱེད་ཉེར་གཉིས་ཡོད་པ་དེ་ལ་དང་པོ་གསུམ་ནི་གཙོ་ཆེར་ལས་དང་པོ་པའི་སས་བསྡུས་སོ། །ཇི་ལྟར་ན་དང་པོ་ཚོགས་ལམ་ཆུང་ངུ༌། གཉིས་པ་འབྲིང༌། གསུམ་པ་ཆེན་པོས་གཙོ་ཆེར་བསྡུས་སོ། །དེའི་འོག་མ་གཅིག་ནི་ས་དང་པོ་པ་ལ་འཇུག་པ་ངེས་འབྱེད་ཆ་མཐུན་སྦྱོར་བའི་ལམ་གྱིས་གཙོ་ཆེར་བསྡུས་སོ། །དེའི་འོག་མ་ ༼༦༥༽ བཅུ་ནི་རབ་ཏུ་དགའ་བ་ལ་སོགས་པའི་ས་བཅུས་རིམ་པ་བཞིན་གཙོ་ཆེར་བསྡུས་ཏེ། དེ་རྣམས་རིམ་པ་བཞིན་མཐོང་ལམ་དང་སྒོམ་ལམ་ཆུང་འབྲིང་དགུ་ལ་གཙོ་ཆེར་སྤྱོད་པའི་ཡུལ་ཅན་ཡིན་པའི་ཕྱིར། དེའི་འོག་མ་ལྔ་ནི་ཁྱད་པར་གྱི་ལམ་དག་པ་སས་གཙོ་ཆེར་བསྡུས་སོ། །དེའི་འོག་མ་སེམས་བསྐྱེད་པ་གསུམ་ནི་སངས་རྒྱས་ཀྱི་སས་བསྡུས་སོ། །ཇི་ལྟར་ན་དང་པོ་ནི་སངས་རྒྱས་ཀྱི་ས་ལ་འཇུག་པའི་སྦྱོར་བའི་ལམ་དང༌། གཉིས་པ་དངོས་གཞི་མཉམ་བཞག་དང༌། གསུམ་པ་མཇུག་རྗེས་ཐོབ་ཀྱིས་བསྡུས་སོ། །མདོར་ན་སེམས་བསྐྱེད་པའི་རབ་དབྱེ་ཆོས་ཅན། ལས་དང་པོ་པའི་ས་ནས་སངས་རྒྱས་པའི་བར་གྱི་བསྡུས་པ་ཡིན་ཏེ། ཚོགས་ལམ་ཆུང་ངུ་ནས་སྤྲུལ་སྐུའི་བར་གྱིས་བསྡུས་པ་དེའི་ཕྱིར། གཉིས་པ་ལ་སྤྱིར་བསྟན་པ་དང༌། བྱེ་བྲག་ཏུ་བཤད་པ་གཉིས། དང་པོ་ནི། སྒྲུབ་དང་བདེན་པ་རྣམས་དང་ནི། །ཞེས་སོགས་གསུངས་པ་ལ་མཚམས་སྦྱར་བ་ནི། ཤེས་བྱ་ཆོས་ཅན། མངོན་རྟོགས་ ༼༦༦༽ རྒྱན་འདིར་སེམས་བསྐྱེད་པ་བསྟན་པའི་ཞར་ལ་སེམས་བསྐྱེད་ཀྱི་དབྱེ་བ་བརྗོད་ནས། དེའི་རྗེས་སུ་གདམས་ངག་བསྟན་པ་ལ་རྒྱུ་མཚན་ཡོད་དེ། རྫོགས་པའི་བྱང་ཆུབ་ཏུ་སེམས་བསྐྱེད་པ་ནི་སེམས་བསྐྱེད་ཀྱི་དོན་དུ་གཉེར་བྱའི་དོན་བསྒྲུབ་པའི་ཕྱིར་དུ་གདམས་ངག་ཚོལ་བར་བྱེད་པའི་ཕྱིར།

གདམས་ངག་གི་ངོ་བོ་གང་ཞེ་ན། འདོམས་སོ། །གང་ལ་ན་སྔར་བསྟན་པ་དེ་ལྟར་བྱང་ཆུབ་ཀྱི་སེམས་དང་པོ་ནས་གཉིས་པ་དང་གསུམ་པ་སོགས་བསྐྱེད་པ་རྒྱུན་མཐའི་བར་ཆད་མེད་ལམ་མ་ཐོབ་པའི་བྱང་ཆུབ་སེམས་དཔའ་ཆེན་པོ་རྣམས་ལའོ། །ས་བཅུའི་རྒྱུན་མཐའི་བར་ཆད་མེད་ལམ་ན་འདིར་བསྟན་གྱི་གདམས་ངག་སློབ་དཔོན་གཞན་ལ་དོན་དུ་གཉེར་བ་མེད་དེ། དེར་རང་བྱུང་གི་ཡེ་ཤེས་དངོས་སུ་བསྐྱེད་ནུས་པའི་ཕྱིར་རོ། །དུས་ནམ་གྱི་ཚེ་ན་འདོམས་པ་ཇི་ལྟ་བ་བཞིན་དུ་དོན་དུ་གཉེར་བའི་ཚེ་ནའོ། །དགོས་པ་སེམས་བསྐྱེད་དང་སེམས་བསྐྱེད་དེས་འཕངས་པའི་ཆོས་ཆོས་དཀར་པོ་ཐམས་ཅད་ཀྱི་གཞི་བྱེད་པ་ལ་སོགས་པ་དང༌། ངེས་འབྱེད་ཆ་མཐུན་ལ་སོགས་པའི་ཡོན་ཏན་དེ་ཐོབ་རུང་རྣམས་འགྲུབ་པ་དང༌། སྔར་ཐོབ་ཟིན་རྣམས་མི་ཉམས་པར་ཡོངས་སུ་བསྲུང་བའི་དབང་གིས་གོང་ནས་གོང་དུ་མངོན་པར་འཕེལ་བར་བྱ་བའི་ཕྱིར་དུའོ། །གང་གི་ན་སངས་རྒྱས་ཀྱི་མཆོག་གི་སྤྲུལ་པའི་སྐུས་སོ། །དེས་ན་ཐེག་ཆེན་སེམས་བསྐྱེད་ཀྱི་ཆེད་དུ་གཉེར་བྱའི་དོན་ཐོབ་ཟིན་འཕེལ་བ་དང༌། ཐོབ་རུང་འགྲུབ་པའི་ཐབས་སམ། དེ་ལྟ་བུའི་ཐབས་འདོམས་ ༼༦༧༽ པའི་ངག་ནི་ཐེག་ཆེན་གྱི་གདམས་ངག་ཡིན་ལ། དབྱེ་ན་བཅུའི་བདག་ཉིད་དུ་ཤེས་པར་བྱའོ། །བཅུ་གང་ཞེ་ན། ཕྱེ་སྟེ་བཤད་པ་དང༌། བསྡུས་ཏེ་བསྟན་པ་གཉིས། དང་པོ་ལ་བཅུ་ལས། སྒྲུབ་པ་ལ་འདོམས་པ་ནི། འདོམས་སོ། །གདུལ་བྱ་བྱང་ཆུབ་ཀྱི་སེམས་དང་པོ་དང་གཉིས་པ་སོགས་བསྐྱེད་པའི་བྱང་སེམས་ཆེན་པོ་ཚོགས་ལམ་པ་ལ། སྟོན་པ་སངས་རྒྱས་ཀྱི་སྤྲུལ་པའི་སྐུས། དུས་འདོམས་པ་ཇི་ལྟ་བ་བཞིན་དུ་དོན་དུ་གཉེར་བར་བྱེད་པའི་ཚེ་ན། དགོས་པ་ཡོན་ཏན་ཐོབ་རུང་འགྲུབ་པ་དང༌། ཐོབ་ཟིན་འཕེལ་བའི་ཕྱིར་དང༌། ཁྱད་པར་དུ་སྒྲུབ་པ་མཐར་ཐུག་པ་བྱ་བའི་ཕྱིར་དུ། ཡུལ་ཐེག་ཆེན་གྱི་སྒྲུབ་པ་ལའོ། །ཚུལ་ཡུལ་བདེན་གཉིས་ལས་མི་འདའ་བས་ཡུལ་ཅན་ཐབས་ཤེས་ཟུང་འབྲེལ་གྱི་ཚུལ་གྱིས་འཇུག་པར་བྱའོ་ཞེས་སློབ་པའི་ཚུལ་གྱིས་འདོམས་པས་འཇུག་པར་བྱའོ། །གང་ལ་ན་སྔར་ཇི་སྐད་བཤད་པའི་བྱང་ཆུབ་ཀྱི་སེམས་ཀྱི་དབྱེ་བ་ཉེར་གཉིས་ཀྱི་བསླབ་བྱ་ཉམས་སུ་ལེན་པའི་སྒྲུབ་པ་ལའོ། །གང་ན་ཚོགས་ལམ་ཆེན་པོ་ལ་གནས་པའི་བྱང་སེམས་ཆེན་པོའོ། །གང་གི་སྒོ་ནས་ན།

སྤྱོད་པ་པོ་བྱང་སེམས། སྤྱད་བྱ་ཡུམ། སྤྱད་འབྲས་བྱང་ཆུབ། ཤེས་བྱ་ཕུང་པོ་ལྔ་རྣམས་ལ། མ་བརྟགས་མ་དཔྱད་ན་ཀུན་རྫོབ་ཀྱི་བདེན་པ་ལས་མི་འདའ་བས། དེ་རྣམས་མ་བརྟགས་མ་དཔྱད་པའི་ངོ་ན་དམིགས་ཤིང༌། སྤྱོད་པ་པོ་བྱང་སེམས་སོགས་བརྟགས་ཤིང་དཔྱད་ན་དོན་དམ་པའི་བདེན་པ་ ༼༦༨༽ ལས་མི་འདའ་བས་དེ་རྣམས་བརྟགས་ཤིང་དཔྱད་ན་མི་དམིགས་པར་རྟོགས་པའི་ཤེས་རབ་དང༌། ཆེད་དུ་བྱ་བ་དང༌། སྦྱོར་བ་དང༌། རྟོགས་པ་ཉན་ཐོས་དང་རང་སངས་རྒྱས་དང་ཐུན་མོང་མ་ཡིན་པ་སེམས་ཅན་ཐམས་ཅད་མྱ་ངན་ལས་འདའ་བའི་ཆེད་དུ། རྟོགས་པ་ཆོས་སྐུ་ཐོབ་པར་བྱ་བའི་ཕྱིར་དུ། སྦྱོར་བ་ཕར་ཕྱིན་དྲུག་རྫོགས་པར་བྱེད་པའི་ཐབས་ཏེ། དེ་ལྟ་བུའི་ཐབས་ཤེས་ཀྱི་སྒོ་ནས་སོ། །ངག་དོན་ནི། བྱང་སེམས་ཆེན་པོ་ཡུམ་ལ་སྤྱོད་པའི་ཚེ་ཞེས་པ་ནས་ཡང་དག་པར་རྗེས་སུ་མ་མཐོང་བས་མངོན་པར་མི་ཞེན་ཏོ་ཞེས་པའི་བར་གྱི་མདོ་ཆོས་ཅན། སྒྲུབ་པ་ལ་འདོམས་པའི་གདམས་ངག་ཡིན་ཏེ། ཡུལ་བདེན་གཉིས་ལས་མི་འདའ་བས་ཡུལ་ཅན་ཐབས་ཤེས་ཟུང་འབྲེལ་གྱི་ཚུལ་གྱིས་སྒྲུབ་པ་ལ་འཇུག་པར་བྱའོ་ཞེས་སློབ་པའི་དེ་བཞིན་གཤེགས་པའི་གསུང་ཡིན་པའི་ཕྱིར། དེ་བྱེད་པ་པོ་ལ་ཡོད་པའི་གདམས་ངག དེ་ལྟར་བསླབ་པ་ལྟར་ཉམས་སུ་ལེན་པའི་ཉམས་ལེན་གྱི་ཆ་དེ་ལས་ལ་ཡོད་པའི་གདམས་ངག་གོ །ཚོགས་ལམ་ཆེན་པོ་ལ་གནས་པའི་བྱང་སེམས་ཆེན་པོ་ཆོས་ཅན། སྒྲུབ་པ་ཉམས་སུ་ལེན་ཚུལ་ཉན་རང་དང་ཐུན་མོང་མ་ཡིན་ཏེ། སེམས་ཅན་ཐམས་ཅད་མྱ་ངན་ལས་འདའ་བའི་ཆེད་དུ་ཆོས་སྐུ་ཐོབ་པར་བྱ་བའི་ཕྱིར་དུ་སྒྲུབ་པ་ཐབས་ཤེས་ཟུང་འབྲེལ་དུ་ཉམས་སུ་ལེན་པའི་ཕྱིར། གཉིས་པ་བདེན་པ་ལ་འདོམས་པ་ལ། སྡུག་བདེན་ལ་འདོམས་པ་ནི། སྡུག་བསྔལ་གྱི་བདེན་པ་ལ་འདོམས་སོ། །གཞན་རྣམས་སྔར་ ༼༦༩༽ བཞིན་ལ། དགོས་པ་སྤྱིར་སྔར་བཞིན་ལ་བྱེ་བྲག་ཏུ་སྡུག་བསྔལ་གྱི་བདེན་པ་ལ་ཤེས་བྱར་ཞེན་པ་དགག་པའི་ཕྱིར་དུ། ཚུལ་རང་རྒྱུ་ལས་ཉོན་གྱི་འབྲས་བུར་གྱུར་པའི་གཟུགས་སོགས་ཀྱི་སྟོང་ཉིད་ཡུལ་ཅན་ཡུམ་རྣམ་པར་མི་རྟོག་པའི་ཡེ་ཤེས་གཉིས་སྤྲོས་བྲལ་དེ་བཞིན་ཉིད་ཀྱི་ངོ་བོར་རང་བཞིན་དབྱེར་མེད་པར་རྟོགས་ལ་ཤེས་པར་གྱིས་ཤིག་ཅེས་སྟོན་པའི་ཚུལ་གྱིས་སོ། །ངག་དོན་ནི།

གཟུགས་སྟོང་པ་ཉིད་ལ་བརྩོན་ན་བརྩོན་ཞེས་བྱའོ་ཞེས་སོགས་ཀྱི་མདོ་ཆོས་ཅན། སྡུག་བདེན་ལ་འདོམས་པའི་གདམས་ངག་ཡིན་ཏེ། འབྲས་བུར་གྱུར་པའི་གཟུགས་སོགས་རྣམས་ཤེས་བྱ་ཤེས་བྱེད་ཀྱི་སྤྲོས་བྲལ་དུ་རྟོག་ལ་ཤེས་པར་གྱིས་ཤིག་ཅེས་སྟོན་པའི་དེ་བཞིན་གཤེགས་པའི་གསུང་ཡིན་པའི་ཕྱིར། ལས་ཉོན་གྱིས་བསྐྱེད་པའི་སྣོད་བཅུད་ཀྱི་འཇིག་རྟེན་མཚན་གཞི། སྡུག་བསྔལ་བདེན་པར་མཚོན། རང་རྒྱུ་ལས་ཉོན་གྱི་འབྲས་བུར་གྱུར་པའི་ཟག་བཅས། དབྱེ་ན་སྡུག་བསྔལ་གསུམ་ས་མཚམས་ས་བཅུ་རྒྱུན་མཐའི་བར་ན་ཡོད། ཀུན་འབྱུང་བདེན་པ་ལ་འདོམས་པ་ནི། ཀུན་འབྱུང་བདེན་པ་ལ་འདོམས་སོ། །གཞན་རྣམས་སྔར་བཞིན་ལ། བྱེ་བྲག་ཏུ་ཀུན་འབྱུང་ལ་སྤང་བྱར་ཞེན་པ་དགག་པའི་ཕྱིར་དུའོ། །ཚུལ་རང་འབྲས་སྡུག་བསྔལ་གྱི་རྒྱུར་གྱུར་པའི་གཟུགས་སོགས་ནི་ཡིན། ལུགས་ལ་སྐྱེ་འགག་དང་སྤང་གཉེན་དང་ལྡན་པའི་ཆོས་མ་ཡིན་པར་རྟོགས་ལ་སྤོངས་ཤིག་ཅེས་པའི་སྟོན་པའི་ཚུལ་གྱིས་སོ། །ངག་དོན། གཟུགས་སྐྱེ་བའི་ཆོས་ཅན་ནམ་འགག་པའི་ཆོས་ ༼༧༠༽ ཅན་དུ་ཡང་དག་པར་རྗེས་སུ་མ་མཐོང་ཞེས་སོགས་ཀྱི་མདོ་ཆོས་ཅན། ཀུན་འབྱུང་བདེན་པ་འདོམས་པའི་གདམས་ངག་ཡིན་ཏེ། རང་འབྲས་སྡུག་བསྔལ་གྱི་རྒྱུར་གྱུར་པའི་གཟུགས་སོགས་ནི་ཡིན་ལུགས་ལ་སྐྱེ་འགག་སྤང་གཉེན་དང་ལྡན་པའི་ཆོས་ཅན་མ་ཡིན་པར་རྟོགས་ལ་སྤོངས་ཤིག་ཅེས་སྟོན་པའི་དེ་བཞིན་གཤེགས་པའི་གསུངས་ཡིན་པའི་ཕྱིར། རྒྱུར་གྱུར་པའི་གཟུགས་སོགས་ཆོས་ཅན། ཡིན་ལུགས་ལ་སྐྱེ་འགག་སྤང་གཉེན་དང་ལྡན་པའི་ཆོས་ཅན་མ་ཡིན་ཏེ། ཡིན་ལུགས་ལ་སྟོང་ཉིད་དང་ཐ་མི་དད་ཅིང་དབྱེར་མེད་པའི་ཕྱིར། ཉོན་མོངས་པ་མཚན་གཞི། ཀུན་འབྱུང་བདེན་པར་མཚོན། རང་འབྲས་སྡུག་བསྔལ་གྱི་རྒྱུར་གྱུར་པའི་ཟག་བཅས། དབྱེ་ན་ཉོན་མོངས་པ་དང་ཉོན་མོངས་པའི་དབང་གིས་བྱུང་བའི་ལས་གཉིས། ས་མཚམས་ས་བཅུ་རྒྱུན་མཐའ་བར་ཆད་མེད་ལམ་གྱི་སྔ་ལོགས་མན་ན་ཡོད། འགོག་བདེན་ལ་འདོམས་པ་ནི།

འགོག་བདེན་ལ་འདོམས་སོ། །གཞན་སྔར་བཞིན་ལ། བྱེ་བྲག་ཏུ་འགོག་བདེན་ལ་མངོན་དུ་བྱ་བའི་ཆོས་སུ་ཞེན་པ་དགག་པའི་ཕྱིར་དུའོ། ཚུལ་ཡིན་ལུགས་ལ་གཟུགས་སུ་མ་གྲུབ་པ་ནས་ཡིད་ཀྱི་རྣམ་པར་ཤེས་པའི་ཁམས་ཀྱི་བར་དུ་མ་གྲུབ། མ་རིག་པ་སྐྱེ་བ་མ་གྲུབ་པ་ནས་རྒ་ཤི་སྐྱེ་བ་མ་གྲུབ། དེས་ཀུན་ནས་ཉོན་མོངས་བྱེ་བྲག་དང་སྤྱི་བཀག མ་རིག་པ་འགག་པ་མ་གྲུབ་པ་ནས་རྒ་ཤི་འགག་པ་མ་གྲུབ། རྒྱུན་ཞུགས་ནས་སངས་རྒྱས་དང་བྱང་ཆུབ་ཀྱི་བར་དུ་ཡང་མ་གྲུབ་པར་རྟོགས་ལ་མངོན་དུ་གྱིས་ཤིག་ཅེས་ ༼༧༡༽ སྟོན་པའི་ཚུལ་གྱིས་སོ། །ངག་དོན། སྟོང་པ་ཉིད་གང་ཡིན་པ་དེ་ནི་མི་སྐྱེ་མི་འགག་ཅེས་སོགས་ཀྱི་མདོ་ཆོས་ཅན། འགོག་བདེན་ལ་འདོམས་པའི་གདམས་ངག་ཡིན་ཏེ། འགོག་བདེན་དེ་ཡིན་ལུགས་གཟུགས་ནི་བྱང་ཆུབ་ཀྱི་བར་གང་དུ་ཡང་མ་གྲུབ་པར་རྟོགས་ལ་མངོན་དུ་གྱིས་ཤིག་ཅེས་བསྟན་པའི་བདེ་བར་གཤེགས་པའི་གསུང་ཡིན་པའི་ཕྱིར། འགོག་བདེན་ཆོས་ཅན། ཡིན་ལུགས་གཟུགས་ནས་བྱང་ཆུབ་ཀྱི་བར་གང་དུ་ཡང་གྲུབ་པ་མིན་ཏེ། ཡིན་ལུགས་སྐྱེ་འགག་སྤང་གཉེན་ཉམས་འཕེལ་དུས་གསུམ་དང་བྲལ་བའི་ཕྱིར་ཏེ། རང་བཞིན་གྱིས་སྟོང་པ་ཉིད་ཡིན་པའི་ཕྱིར། མཐོང་ལམ་པའི་རྒྱུད་ཀྱི་དག་པ་གཉིས་ལྡན་གྱི་ཆོས་ཉིད་མཚན་གཞི། འགོག་བདེན་དུ་མཚོན། རང་རྒྱུ་བར་ཆད་མེད་ལམ་གྱི་བྲལ་འབྲས་སུ་གྱུར་པའི་རྣམ་བྱང་བདེན་པ། ས་མཚམས་མཐོང་ལམ་ནས་སངས་རྒྱས་སའི་བར་ན་ཡོད། ལམ་བདེན་ལ་འདོམས་པ་ནི། ལམ་བདེན་ལ་འདོམས་སོ། གཞན་རྣམས་སྔར་བཞིན་ལ། བྱེ་བྲག་ལམ་བདེན་རྒྱུད་ལ་བརྟེན་བྱར་ཞེན་པ་དགག་པའི་ཕྱིར་དུའོ། །ཚུལ་སྦྱིན་སོགས་དང་བདག་ཉིད་བརྩོན་བྱ་བརྩོན་བྱེད་ཡིན་མིན་སྤྲོས་བྲལ་དུ་རྟོགས་ལ་སྒྲུབ་པར་བྱའོ་ཞེས་སྟོན་པ་ལམ་ལ་འདོམས་པ་ཡིན་ཏེ། ཕ་རོལ་ཏུ་ཕྱིན་པ་དྲུག་ནི་ལམ་མཆོག་ཡིན་པའི་ཕྱིར་རོ། །ནང་རྣམ་ཐར་སྒོ་གསུམ་སྒོམ་པ་པོ་དང༌། ཕྱི་བསྒོམ་བྱ་རྣམ་ཐར་སྒོ་གསུམ་བསྒོམ་བྱ་སྒོམ་བྱེད་ཡིན་མིན་སྤྲོས་བྲལ་དུ་རྟོགས་ལ་བསྒྲུབ་པར་བྱའོ་ཞེས་སྟོན་པ་རིགས་སྒྲུབ་

༼༧༢༽ ལ་འདོམས་པ་ཡིན་ཏེ། རྣམ་ཐར་སྒོ་གསུམ་མངོན་སུམ་དུ་རྟོགས་ན་མི་རིགས་པ་སྒྲིབ་པ་སྤོང་ཞིང༌། སེམས་ཕྱིན་ཅི་མ་ལོག་པར་སྒྲུབ་པའི་ཕྱིར་རོ། །སྔོན་གྱི་མཐའ་འཁོར་བ་ནས་ཕྱི་མའི་མཐའ་མྱང་འདས་སུ་ངེས་འབྱིན་ཡིན་མིན་སྤྲོས་བྲལ་དུ་རྟོགས་ལ་བསྒྲུབ་པར་བྱའོ་ཞེས་སྟོན་པ་ངེས་འབྱིན་ལ་འདོམས་པ་ཡིན་ཏེ། སྤྲོས་བྲལ་རྟོགས་ན་འཁོར་བ་ལས་ངེས་པར་འབྱིན་པའི་ཕྱིར་རོ། །ལྡན་མི་ལྡན་ནི་ཡིན་མིན་ནོ། །མ་ཡིན་པ་ཉིད་དུ་ནི་སྤྲོས་བྲལ་ལོ། །ངག་དོན་ནི། སྦྱིན་པའི་ཕར་ཕྱིན་ལ་བརྩོན་ཞེས་བྱ་བའམ་མི་བརྩོན་ཞེས་བྱ་བར་ཡང་དག་པར་རྗེས་སུ་མ་མཐོང་ཞེས་སེམས་མདོ་ཆོས་ཅན། ལམ་ལ་འདོམས་པའི་གདམས་ངག་ཡིན་ཏེ། སྦྱིན་སོགས་བདག་ཉིད་བརྩོན་བྱ་བརྩོན་བྱེད་ཡིན་མིན་སྤྲོས་བྲལ་དུ་རྟོགས་ལ་བསྒྲུབ་པར་བྱའོ་ཞེས་སྟོན་པའི་དེ་བཞིན་གཤེགས་པའི་གསུང་ཡིན་པའི་ཕྱིར། སྟོང་པ་ཉིད་ལ་སྟོང་པ་ཉིད་ཀྱིས་སྦྱོར་བ་མི་བྱེད་དེ། སྟོང་པ་ཉིད་ནི་རྣལ་འབྱོར་ལ་མ་ཡིན་ན་ཞེས་སོགས་ཀྱི་མདོ་ཆོས་ཅན། རིགས་སྒྲུབ་ལ་འདོམས་པའི་གདམས་ངག་ཡིན་ཏེ། རྣམ་ཐར་སྒོ་གསུམ་སྒོམ་པ་པོ་དང་བསྒོམ་བྱ་རྣམ་ཐར་སྒོ་གསུམ་བསྒོམ་བྱ་སྒོམ་བྱེད་ཡིན་མིན་སྤྲོས་བྲལ་དུ་རྟོགས་ལ་བསྒྲུབ་པར་བྱའོ་ཞེས་སྟོན་པའི་དེ་བཞིན་གཤེགས་པའི་གསུང་ཡིན་པའི་ཕྱིར། ནང་ནི་ཡུལ་ཅན་དང་སྒོམ་པ་པོ། །ཕྱི་ནི་ཡུལ་དང་བསྒོམ་བྱའོ། །སོགས་ཁོངས་ནས་མཚན་མེད་དང་སྨོན་མེད་དོ། །སྔོན་གྱི་མཐའ་ལ་ཕྱི་མའི་མཐས་སྦྱོར་བ་མི་བྱེད་དེ་ཞེས་སོགས་ཀྱི་མདོ་ཆོས་ཅན། ངེས་ ༼༧༣༽ འབྱིན་ལ་འདོམས་པའི་གདམས་ངག་ཡིན་ཏེ། འཁོར་བ་ནས་མྱང་འདས་སུ་ངེས་པར་འབྱིན་པ་ཡིན་མིན་སྤྲོས་བྲལ་དུ་རྟོགས་ལ་བསྒྲུབ་པར་བྱའོ་ཞེས་སྟོན་པའི་དེ་བཞིན་གཤེགས་པའི་གསུང་ཡིན་པའི་ཕྱིར། ལམ་བདེན་གྱི་མཚན་ཉིད། རང་འབྲས་འགོག་བདེན་གྱི་རྒྱུར་གྱུར་པའི་ཟག་མེད་འདུས་བྱས། དབྱེ་ན་མཐོང་སྒོམ་མི་སློབ་ལམ་གསུམ།

ས་མཚམས་འཕགས་པ་ཁོ་ནའི་རྒྱུད་ལ་ཡོད། རྟེན་དཀོན་མཆོག་ལ་འདོམས་པ་ལ། སངས་རྒྱས་ལ་འདོམས་པ་ནི། སངས་རྒྱས་དཀོན་མཆོག་ལ་འདོམས་སོ། །གཞན་རྣམས་ལ་སྔར་བཞིན་ལ། བྱེ་བྲག་ཏུ་སངས་རྒྱས་ལ་སྟོན་པར་ཞེན་པ་དགག་པའི་ཕྱིར་དུའོ། །ཚུལ་ཇི་ལྟར་ན་མ་ཞེན་པར་རྒྱུ་མཚན་དང་རྒྱུ་མཚན་ཅན། མཚོན་བྱ་དང་མཚན་ཉིད། དམིགས་བྱ་དང་དམིགས་བྱེད་རང་བཞིན་མ་དམིགས་པར་མཉམ་པ་ཉིད་དུ་ཤེས་པར་གྱིས་ལ་སྟོན་པར་བསྟན་ཅིག་ཅེས་ལུང་འབོགས་པའི་ཚུལ་གྱིས་སོ། །ཞེན་པར་མི་རིགས་པའི་རྒྱུ་མཚན་ཅི་ཡིན་ཞེ་ན། ཤེས་བྱ་ཆོས་ཅན། གཟུགས་སོགས་ཡུལ་དང་རྣམ་མཁྱེན་ཡུལ་ཅན་དུ་ཞེན་པར་མི་རིགས་ཏེ། གཟུགས་སོགས་དང་རྣམ་མཁྱེན་གཉིས་བདེན་པར་མི་དམིགས་པའི་ཕྱིར་ཏེ། དེ་གཉིས་ཡིན་ལུགས་ལ་སྟོང་པའི་མཚན་ཉིད་དུ་དབྱེར་མེད་པའི་ཕྱིར། ཆོས་ཅན། སངས་རྒྱས་མཚོན་བྱ་དང་རྣམ་མཁྱེན་མཚན་ཉིད་དུ་ཞེན་པར་མི་རིགས་ཏེ། སངས་རྒྱས་དང་སངས་རྒྱས་སུ་མཚོན་པར་བྱེད་པའི་ཆོས་སྟོབས་སོགས་ཀྱི་ 

༼༧༤༽ ངོ་བོ་རྣམ་མཁྱེན་བདེན་པར་མ་དམིགས་པའི་ཕྱིར་ཏེ། དེ་གཉིས་ཡིན་ལུགས་ལ་སྟོང་པའི་མཚན་ཉིད་དུ་དབྱེར་མེད་པའི་ཕྱིར། ཆོས་ཅན། རྣམ་མཁྱེན་རྒྱུ་མཚན་དང་བྱང་ཆུབ་རྒྱུ་མཚན་ཅན་དུ་ཞེན་པར་མི་རིགས་ཏེ། དེ་གཉིས་བདེན་པར་མི་དམིགས་པའི་ཕྱིར་ཏེ། དེ་གཉིས་ཡིན་ལུགས་ལ་སྟོང་པའི་མཚན་ཉིད་དུ་དབྱེར་མེད་པའི་ཕྱིར། གདམ་བྱའི་ཡུལ་སངས་རྒྱས་དཀོན་མཆོག་གང་ཞེ་ན། སངས་རྒྱས་དཀོན་མཆོག་གི་མཚན་ཉིད། ཡོན་ཏན་དྲུག་ལྡན་གྱི་དོན་གཉིས་མཐར་ཕྱིན་པ། ཡོན་ཏན་དྲུག་ནི་འདུས་མ་བྱས་པ། ལྷུན་གྱིས་གྲུབ་པ། གཞན་གྱི་རྐྱེན་གྱིས་རྟོགས་པ་མ་ཡིན་པ། མཁྱེན་པ། བརྩེ་བ། ནུས་པའོ། །དབྱེ་ན་སྐུ་གསུམ་མོ། །གཟུགས་ལ་རྣམ་མཁྱེན་གྱིས་སྦྱོར་བ་མི་བྱེད་ཅེས་སོགས་ཀྱི་མདོ་ཆོས་ཅན། སངས་རྒྱས་དཀོན་མཆོག་ལ་འདོམས་པའི་གདམས་ངག་ཡིན་ཏེ། མ་ཞེན་པར་རྒྱུ་མཚན་དང་རྒྱུ་མཚན་ཅན་མཚོན་བྱ་དང་མཚན་ཉིད་དམིགས་བྱ་དང་དམིགས་བྱེད་རང་བཞིན་མ་དམིགས་པར་མཉམ་པ་ཉིད་དུ་ཤེས་པར་གྱིས་ལ་སངས་རྒྱས་དཀོན་མཆོག་སྟོན་པར་བསྟེན་ཅིག་ཅེས་ལུང་འབོགས་པའི་དེ་བཞིན་གཤེགས་པའི་གསུང་ཡིན་པའི་ཕྱིར། ཁྱབ་སྟེ། དམིགས་བྱ་དམིགས་བྱེད་སོགས་རང་བཞིན་མ་དམིགས་པར་མཉམ་པ་ཉིད་དུ་ཤེས་པའི་ཡེ་ཤེས་མཐར་ཕྱིན་པའི་སངས་རྒྱས་དཀོན་མཆོག་ཡིན་པའི་ཕྱིར། ཆོས་དཀོན་མཆོག་ལ་འདོམས་པ་ནི། ཆོས་དཀོན་མཆོག་ཅེས་འདོམས་སོ། །གཞན་རྣམས་སྔར་བཞིན་ལ། བྱེ་ ༼༧༥༽ བྲག་ཏུ་ཆོས་དཀོན་མཆོག་ལ་ལམ་དུ་ཞེན་པ་དགག་པའི་ཕྱིར་དུའོ། །ཚུལ་མཁྱེན་གསུམ་གྱི་ཡུལ་དུ་བྱས་པ་གཞི་གཉེན་རྣམ་པ་མཐའ་དག་བསྡོམས་པ་དག་གིས་ཁྱབ་པའི་རང་གི་མཚན་ཉིད་འཛིན་པའི་ཆོས་ཐམས་ཅད་རང་བཞིན་གྱིས་ངོ་བོ་ཉིད་ཡོད་པ་མ་ཡིན་པར་རྟོགས་ལ་རྒྱུད་ལ་བསྟེན་ཅིག་ཅེས་ལུང་འབོགས་པའི་ཚུལ་གྱིས་སོ། །རྔོག་གིས་བསྡུས་དང་པོ་ནི་ཡུལ་ལོ། །གཉིས་པ་ནི་བསྡོམས་པའོ། །གསུམ་པ་ཁྱབ་པའོ་ཞེས་གསུངས་པ་བཞིན་ནོ། །ཁོ་བོས་ནི་འདི་ལྟར་གོ་སྟེ།

བསྡུས་དང་པོ་ནི་ཡུལ་དུས་ཀྱི་ཡུལ་བསྡུས་པ། སྤྱི་གཞི་གཉེན་རྣམ་པས་ཁྱད་པར་གཟུགས་སོགས་བསྡུས་པ། གསུམ་པའི་ཡན་ལག་གཟུགས་སོགས་ཀྱིས་ཉིང་ལག་སྔོན་པོ་སོགས་བསྡུས་པའོ། །གདམས་བྱའི་ཡུལ་ཆོས་དཀོན་མཆོག་གི་མཚན་ཉིད། ཡོན་ཏན་དྲུག་ལྡན་གྱི་རྣམ་བྱང་བདེན་པ། ཡོན་ཏན་དྲུག་ནི་བསམ་དུ་མེད་པ། གཉིས་སུ་མེད་པ། རྟོག་པ་མེད་པ། དག་པ། གསལ་བ། གཉེན་པོའི་ཕྱོགས་སོ། །དབྱེ་ན་ཐེག་ཆེན་གྱི་འགོག་བདེན་དང་ལམ་བདེན་གཉིས། ངག་དོན་ནི། གཟུགས་དངོས་པོ་ཡོད་ཅེས་བྱ་བར་མི་སྦྱོར་རོ་ཞེས་སོགས་ཀྱི་མདོ་ཆོས་ཅན། ཆོས་དཀོན་མཆོག་ལ་འདོམས་པའི་གདམས་ངག་ཡིན་ཏེ། ཆོས་ཐམས་ཅད་རང་བཞིན་གྱིས་ངོ་བོ་ཉིད་ཡོད་པ་མ་ཡིན་པར་རྟོགས་ལ་ཆོས་དཀོན་མཆོག་རྒྱུད་ལ་བསྟེན་ཅིག་ཅེས་ལུང་འབོགས་པའི་དེ་བཞིན་གཤེགས་པའི་གསུང་ཡིན་པའི་ཕྱིར། དགེ་འདུན་ལ་འདོམས་པ་ནི། དགེ་འདུན་དཀོན་མཆོག་ལ་འདོམས་སོ། ། ༼༧༦༽ གཞན་རྣམས་སྔར་བཞིན་ལ། བྱེ་བྲག་ཏུ་དགེ་འདུན་དཀོན་མཆོག་ལམ་བསྒྲུབ་པའི་གྲོགས་སུ་ཞེན་པ་དགག་པའི་ཕྱིར་དུའོ། །ཚུལ་རང་བཞིན་གྱིས་མ་སྐྱེས་པ་ཉིད་དུ་རྟོགས་ལ་གྲོགས་སུ་བསྟེན་ཅིག་ཅེས་ལུང་འབོགས་པའི་ཚུལ་གྱིས་སོ། །གདམས་བྱའི་ཡུལ་དགེ་འདུན་དཀོན་མཆོག་གི་མཚན་ཉིད། རིགས་གྲོལ་གཉིས་ལྡན་གྱི་བྱང་སེམས་འཕགས་པ་དུ་མ་འདུས་པ། དབྱེ་ན་ལུས་ཀྱི་དབྱེ་བ་རྒྱུན་ཞུགས་ཕྱིར་འོང་ཕྱིར་མི་འོང་འབྲས་གནས་ཀྱི་མིང་ཅན་གསུམ། རྒྱུན་ཞུགས། ཕྱིར་འོང༌། ཕྱིར་མི་འོང༌། དགྲ་བཅོམ་ཞུགས་པའི་མིང་ཅན་བཞིར་ཕྱེ་བའི་བྱེ་བྲག་གིས་སྐྱེས་བུ་ཆེན་པོ་བདུན་པོ་རང་སངས་རྒྱས་ཀྱི་མིང་ཅན་གཅིག་དང་ལྷན་ཅིག་བགྲངས་པས་བརྒྱད་པོ། ཡན་ལག་གི་དབྱེ་བ་དབང་རྟུལ་དད་པའི་རྗེས་འབྲང༌། དབང་རྣོན་ཆོས་ཀྱི་རྗེས་འབྲང༌། རྒྱུན་ཞུགས་འབྲས་གནས་ཙམ་པོའི་མིང་ཅན། ཁྱད་པར་ཅན་ལྷ་དང་མིའི་རིགས་ནས་རིགས་སྐྱེ། ཕྱིར་འོང་ཞུགས་པ། གནས་པ་ཙམ་པོ་དང༌། ཁྱད་པར་ཅན་བར་ཆད་གཅིག་པ།

ཕྱིར་མི་འོང་ཞུགས་པ། གནས་པ་ལ་འདའ་བའི་མིང་ཅན་བཞི། འཕར་པ་གསུམ། མཐོང་ཆོས་བཞི། ལུས་མངོན་བྱེད། དགྲ་བཅོམ་འབྲས་ཞུགས་ཀྱི་མིང་ཅན། རང་སངས་རྒྱས་ཀྱི་མིང་ཅན་དུ་ཕྱེ་བའི་བྱེ་བྲག་གིས་གྲངས་ཉི་ཤུར་ངེས་སོ། །ཐེག་ཆེན་དགྲ་བཅོམ་པ་ཆོས་ཅན། འདིར་བསྟན་དགེ་འདུན་དཀོན་མཆོག་མ་ཡིན་ཏེ། ཁྱོད་སངས་རྒྱས་དཀོན་མཆོག་ཡིན་པའི་ཕྱིར། མདོར་ན། ༼༧༧༽ བྱང་སེམས་དེ་གང་ནས་ཤི་འཕོས་ནས་འདིར་སྐྱེས་པ་ཡིན་ཞེས་སོགས་ཀྱི་མདོ་ཆོས་ཅན། དགེ་འདུན་དཀོན་མཆོག་ལ་འདོམས་པའི་གདམས་ངག་ཡིན་ཏེ། ཕྱིར་མི་ལྡོག་པའི་བྱང་ཆུབ་སེམས་དཔའི་ཚོགས་རྣམས་རང་བཞིན་གྱིས་མ་སྐྱེས་པ་ཉིད་དུ་རྟོགས་ལ་གྲོགས་སུ་བསྟེན་ཅིག་ཅེས་ལུང་འབོགས་པའི་དེ་བཞིན་གཤེགས་པའི་གསུང་ཡིན་པའི་ཕྱིར། མ་ཞེན་པའི་བརྩོན་འགྲུས་ལ་འདོམས་པ་ནི། མ་ཞེན་པའི་བརྩོན་འགྲུས་ལ་འདོམས་སོ། །དགོས་པ་སྤྱི་སྔར་བཞིན་ལ། བྱེ་བྲག་ཏུ་སྒྲུབ་པ་པོ་དབང་རྟུལ་ལ་ལ་བརྩོན་འགྲུས་རྩོམ་པའི་སྒོ་ནས་སེམས་བསྐྱེད་དུ་བཤད་པའི་དོན་སྒྲུབ་པ་ལ་ནན་ཏན་བྱེད་པ་ན་ལུས་ངག་ཡིད་གསུམ་གྱི་བྱ་བ་ངན་པ་ལ་བདེ་བར་ཞེན་པའི་བསོད་ཉམས་རོ་མྱང་བའི་རྒྱུ་ལས་ལུས་ངག་ཡིད་གསུམ་གྱི་བྱ་བ་ངན་པ་ལ་མངོན་པར་ཞེན་ནས་སྒྲུབ་པ་འདོར་སྲིད་པས་དེའི་གཉེན་པོར་རོ། །ཚུལ་ལུས་ལ་སོགས་པ་རང་བཞིན་གྱིས་ངོ་བོ་ཉིད་ཡོད་པ་མ་ཡིན་པར་རྟོགས་ལ་སྤོངས་ཤིག་ཅེས་བསྟན་པའི་ཚུལ་གྱིས་སོ། གཞན་རྣམས་སྔར་བཞིན་ནོ། །ངག་དོན། བྱང་སེམས་ཆེན་པོའི་ལུས་དང་ངག་དང་ཡིད་མི་དམིགས་པའི་ཚེ་བྱང་སེམས་ཆེན་པོའི་ལུས་ངག་ཡིད་གསུམ་གྱི་གནས་ངན་ལེན་ཡོངས་སུ་སྦྱོང་བ་ཡིན་ནོ་ཞེས་པའི་མདོ་ཆོས་ཅན། མ་ཞེན་པའི་བརྩོན་འགྲུས་ལ་འདོམས་པའི་གདམས་ངག་ཡིན་ཏེ། ལུས་སོགས་ཀྱི་བྱ་བ་ངན་པ་ལ་བདེ་བར་ཞེན་པའི་སྒོ་ནས་སྒྲུབ་པ་འདོར་བའི་གཉེན་པོར་ལུས་ལ་སོགས་པ་རང་བཞིན་ ༼༧༨༽ གྱིས་ངོ་བོ་ཉིད་ཡོད་པ་མ་ཡིན་པར་རྟོགས་ལ་སྤངས་ཤིག་ཅེས་བསྟན་པའི་དེ་བཞིན་གཤེགས་པའི་གསུང་ཡིན་པའི་ཕྱིར།

མི་ངལ་བའི་བརྩོན་འགྲུས་ལ་འདོམས་པ་ནི། ཡོངས་སུ་ངལ་བ་མེད་པའི་བརྩོན་འགྲུས་ལ་འདོམས་སོ། །དགོས་པ་སྤྱི་སྔར་བཞིན་ལ། བྱེ་བྲག་ཏུ་བརྩོན་འགྲུས་རྩོམ་པའི་སྒོ་ནས་སེམས་བསྐྱེད་དུ་བཤད་པའི་དོན་སྒྲུབ་པ་ལ་ནན་ཏན་དུ་བྱེད་པ་ན་དངངས་པའི་རང་བཞིན་ཅན་གྱི་དབང་རྟུལ་ལ་ལ་དུས་ཡུན་རིང་རབ་ཞིག་ཏུ་སྒྲུབ་པ་ལ་སྒོམས་པར་བྱས་ཀྱང་འདོད་པའི་དོན་མ་གྲུབ་པ་ན་སྐྱོ་བ་སྐྱེས་ནས་སྒྲུབ་པ་འདོར་སྲིན་པའི་དེའི་གཉེན་པོར་རོ། །ཚུལ་གཟུགས་ནས་རྫོགས་པའི་བྱང་ཆུབ་ཀྱི་བར་བརློམ་བྱར་མ་གྲུབ་པར་རྟོགས་ལ་སྤོངས་ཤིག་ཅེས་བསྟན་པའི་ཚུལ་གྱིས་སོ། །གཞན་རྣམས་སྔར་བཞིན་ནོ། །ངག་དོན་ནི། བྱང་སེམས་ཆེན་པོའི་ཡུམ་ལ་སྤྱོད་པའི་ཚེ་གཟུགས་སུ་མི་རློམ་ཞེས་པ་ནས། སུས་ཀྱང་ཐུབ་པ་མེད་པ་ཡིན་ནོ་ཞེས་པའི་བར་གྱི་མདོ་ཆོས་ཅན། ཡོངས་སུ་ངལ་བ་མེད་པའི་བརྩོན་འགྲུས་ལ་འདོམས་པའི་གདམས་ངག་ཡིན་ཏེ། དུས་ཡུན་རིང་པོ་ཞིག་ཏུ་སྒྲུབ་པ་ལ་གོམས་པར་བྱས་ཀྱང་འདོད་པའི་དོན་མ་གྲུབ་པ་ན་སྐྱོ་བ་སྐྱེས་ནས་སྒྲུབ་པ་འདོར་སྲིད་པས། དེའི་གཉེན་པོར་གཟུགས་ནས་རྫོགས་པའི་བྱང་ཆུབ་ཀྱི་བར་བརློམ་བྱར་མ་གྲུབ་པར་རྟོགས་ལ་སྤོངས་ཤིག་ཅེས་བསྟན་པའི་དེ་བཞིན་གཤེགས་པའི་གསུང་ཡིན་པའི་ཕྱིར། ལམ་ཡོངས་སུ་བཟུང་བ་ལ་འདོམས་པ་ནི། ལམ་ཡོངས་སུ་གཟུང་ ༼༧༩༽ བའི་བརྩོན་འགྲུས་ལ་འདོམས་སོ། །དགོས་པ་སྤྱི་སྔར་བཞིན་ལ། བྱེ་བྲག་ཏུ་ཕྱོགས་བཅུ་ན་བཞུགས་པའི་སངས་རྒྱས་དང་བྱང་སེམས་རྣམས་ལ་སེམས་བསྐྱེད་པའི་དོན་རེ་རེའི་ཕྱིར་དུ་ལམ་གྱི་ལུང་ནོད་པར་བྱ་དགོས་ན་སེམས་ཞུམ་སྲིད་པས་དེའི་གཉེན་པོར་རོ། །ཚུལ་ཆོས་རྣམས་མ་སྐྱེས་པ་ཉིད་དུ་རྟོགས་ལ་སྤོངས་ཤིག་ཅེས་སློབ་པའི་ཚུལ་གྱིས་སོ། །གཞན་རྣམས་སྔར་བཞིན་ནོ། །ངག་དོན་ནི། བྱང་སེམས་ཆེན་པོ་ཡེ་ཤེས་གང་དང་ལྡན་པས་ཤར་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ཀྱི་སངས་རྒྱས་ཀྱང་མཐོང་ངོ་ཞེས་སོགས་ཀྱི་མདོ་ཆོས་ཅན།

ལམ་ཡོངས་སུ་གཟུང་བའི་བརྩོན་འགྲུས་ལ་འདོམས་པའི་གདམས་ངག་ཡིན་ཏེ། སེམས་ཞུམ་པའི་གཉེན་པོར་ཆོས་རྣམས་རང་བཞིན་གྱིས་མ་སྐྱེས་པ་ཉིད་དུ་རྟོགས་ལ་སྤོངས་ཤིག་ཅེས་སློབ་པའི་དེ་བཞིན་གཤེགས་པའི་གསུང་ཡིན་པའི་ཕྱིར། སྤྱན་ལ་འདོམས་པ་ནི། སྤྱན་ལྔ་ལ་འདོམས་སོ། །དགོས་པ་སྤྱི་སྔར་བཞིན་ལ། བྱེ་བྲག་ཅན་ལྔ་ལ་ཡོན་ཏན་དུ་ཞེན་པ་དགག་པའི་ཕྱིར་དུའོ། །ཚུལ་སྤྲོས་བྲལ་དེ་བཞིན་ཉིད་དུ་དབྱེར་མེད་པར་རྟོགས་ལ་བསྒྲུབ་པར་བྱའོ་ཞེས་སློབ་པའི་ཚུལ་གྱིས་སོ། །གདམས་བྱའི་ཡུལ་ཐེག་ཆེན་གྱི་སྤྱན་གྱི་མཚན་ཉིད། བདག་རྐྱེན་ཕར་ཕྱིན་ལ་བརྟེན་ནས་ཡུལ་མཐོང་བའི་རིག་པ། དབྱེ་ན། གོང་འོག་མཚོན་བྱ་དང༌། མཚན་ཉིད་གྲངས་ཇི་ལྟ་བ་བཞིན་དུ་སྦྱར་ན། ཤའི་སྤྱན་ནི་བདག་རྐྱེན་ཕར་ཕྱིན་ལ་བརྟེན་ནས་དངོས་པོ་སོ་སོར་ངེས་པ་དཔག་ཚད་བརྒྱ་ནས་སྟོང་ ༼༨༠༽ གསུམ་ཚུན་ཆད་ཀྱི་གཟུགས་རྣམས་མཐོང་བའི་ཡུལ་ཅན། བྱང་སེམས་ཀྱི་ཤའི་མིག་གིས་སྟོང་གསུམ་པས་ལྷག་པ་མི་མཐོང་སྟེ། དེ་ནི་མར་མེ་འབུལ་བ་ལ་སོགས་པའི་རྣམ་པར་སྨིན་པ་ལས་བྱུང་བ་ཉིད་ཀྱིས་ཡུལ་སོ་སོར་ངེས་པའི་ཕྱིར་དང༌། བདག་རྐྱེན་ཤའི་མིག་དབང་གི་བདག་འབྲས་སུ་གྱུར་པའི་ཡུལ་ཅན་ཡིན་པའི་ཕྱིར། ཁྱབ་སྟེ། བདག་རྐྱེན་ཤའི་མིག་དབང་ལ་དེ་ལས་ལྷག་པ་མཐོང་བར་སྐྱེད་པའི་ནུས་པ་མེད་པའི་ཕྱིར། སྔོན་བྱས་པའི་དགེ་བའི་ལས་ཀྱི་རྣམ་པར་སྨིན་པ་ལས་བྱུང་བའི་ལྷའི་སྤྱན་ནི། བདག་རྐྱེན་ཕར་ཕྱིན་ལ་བརྟེན་ནས་ཕྱོགས་བཅུའི་སེམས་ཅན་ཐམས་ཅད་ཀྱི་འཆི་འཕོ་དང་སྐྱེ་བ་མཐོང་བའི་ཡུལ་ཅན། ཤེས་རབ་ཀྱི་སྤྱན་ནི། བདག་རྐྱེན་ཕར་ཕྱིན་ལ་བརྟེན་ནས་ཆོས་ཐམས་ཅད་ལ་རྣམ་པར་མི་རྟོག་པའི་ཡུལ་ཅན། ཆོས་ཀྱི་སྤྱན་ནི། བདག་རྐྱེན་ཕར་ཕྱིན་ལ་བརྟེན་ནས་རང་རྒྱུད་དང་ཚོད་མཉམ་པའི་འཕགས་པའི་གང་ཟག་ཐམས་ཅད་ཀྱི་དབང་པོ་རྣོ་རྟུལ་སོགས་རྟོགས་པའི་ཡུལ་ཅན། སངས་རྒྱས་ཀྱི་སྤྱན་ནི། བདག་རྐྱེན་ཕར་ཕྱིན་ལ་བརྟེན་ནས་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་ཡུལ་ཅན།

ས་མཚམས་ནི། དང་པོ་ཐེག་ཆེན་གྱི་ཚོགས་ལམ་ནས། གཉིས་པ་སྦྱོར་ལམ་ནས། གསུམ་པ་ས་བཅུ་གཅིག་གི་མཉམ་བཞག་ན་གཙོ་ཆེ། བཞི་པ་ས་བཅུ་གཅིག་གི་རྗེས་ཐོབ་ན། ལྔ་པ་མཚན་ཉིད་པ་རྫོགས་པའི་སངས་རྒྱས་ཀྱི་ས་ན། རྗེས་མཐུན་པ་ས་དང་པོ་ནས་ཡོད་དོ། །རྒྱུ་ནི་མདོ་ལས་མིག་ལྔ་ཡོངས་ ༼༨༡༽ སུ་སྦྱང་བར་འདོད་པ་དང་ཐོབ་པར་འདོད་པས་ཕ་རོལ་ཏུ་ཕྱིན་པ་དྲུག་ལ་བརྩོན་པར་བྱའོ་ཞེས་གསུངས་པ་བཞིན་ནོ། །ངག་དོན་ནི། མིག་ལྔ་པོ་དེ་དག་ལ་བསླབ་ནས་བྱང་ཆུབ་སེམས་དཔའ་ཆེན་པོ་བླ་ན་མེད་པའི་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ་ཞེས་སོགས་ཀྱི་མདོ་ཆོས་ཅན། སྤྱན་ལྔ་ལ་འདོམས་པའི་གདམས་ངག་ཡིན་ཏེ། སྤྱན་ལྔ་ཡུལ་དང་ཡུལ་ཅན་རྣམས་སྤྲོས་བྲལ་དེ་བཞིན་ཉིད་དུ་དབྱེར་མེད་པར་རྟོགས་ལ་བསྒྲུབ་པར་བྱའོ་ཞེས་སློབ་པའི་དེ་བཞིན་གཤེགས་པའི་གསུང་ཡིན་པའི་ཕྱིར། མངོན་ཤེས་ལ་འདོམས་པ་ནི། མངོན་ཤེས་དྲུག་ལ་འདོམས་སོ། །དགོས་པ་སྤྱི་སྔར་བཞིན་ལ། བྱེ་བྲག་མངོན་ཤེས་དྲུག་ལ་ཡོན་ཏན་དུ་ཞེན་པ་དགག་པའི་ཕྱིར་དུའོ། །ཚུལ་མངོན་ཤེས་བྱེད་ལས་དང་བཅས་པ་རྣམས་གཟོད་མ་ནས་ཞི་བ་ཉིད་དུ་རྟོགས་ལ་བསྒྲུབ་པར་བྱའོ་ཞེས་སྟོན་པའི་ཚུལ་གྱིས་སོ། །གཞན་རྣམས་སྔར་བཞིན་ནོ། །གདམས་བྱའི་ཡུལ་མངོན་ཤེས་ནི་གང༌། དབྱེ་ན་དུས། བྱེད་ལས་ཅི་ཞེ་ན། མངོན་ཤེས་ཙམ་གྱི་མཚན་ཉིད། བསམ་གཏན་གྱི་དངོས་གཞིའི་སེམས་ལ་བརྟེན་ནས་རང་ཡུལ་མངོན་སུམ་དུ་མཐོང་བའི་རིག་པ། ཁྱད་པར་དུ་ཐེག་ཆེན་གྱི་མངོན་ཤེས་ཀྱི་མཚན་ཉིད། རྣམ་མཁྱེན་ཡིད་བྱེད་དང་ལྡན་པས་བསམ་གཏན་བཞི་པའི་དངོས་གཞི་ཤིན་ཏུ་དག་པ་བ་ལ་བརྟེན་ནས་རང་ཡུལ་མངོན་སུམ་དུ་མཐོང་བའི་ཏིང་ངེ་འཛིན་དང་ཤེས་རབ་མཚུངས་ལྡན་ ༼༨༢༽ དང་བཅས་པ། དབྱེ་ན་ཐེག་ཆེན་གྱི་རྫུ་འཕྲུལ་དང༌། ལྷའི་རྣ་བ་དང༌། གཞན་གྱི་སེམས་ཤེས་པ་དང༌། སྔོན་གྱི་གནས་རྗེས་སུ་དྲན་པ་དང༌། མངོན་པར་འདུ་བྱེད་པ་ལས་བྱུང་བའི་ལྷའི་མིག་དང༌།

ཟག་པ་ཟད་པའི་མངོན་ཤེས་ཀྱི་མཚན་ཉིད། རྣམ་མཁྱེན་ཡིད་བྱེད་དང་ལྡན་པས་བསམ་གཏན་བཞི་པའི་དངོས་གཞི་ཤིན་ཏུ་དག་པ་བ་ལ་བརྟེན་ནས་རྫུ་འཕྲུལ་གྱི་རྣམ་འཕྲུལ་སྣ་ཚོགས་པ་དང༌། སྒྲ་སྣ་ཚོགས་ཉན་པ་དང༌། སེམས་ཅན་གྱི་སེམས་ཀྱི་སྤྱོད་པ་ལ་འཇུག་པ་དང༌། སྔོན་གྱི་མཐའི་སྤྱོད་པ་རྗེས་སུ་དྲན་པ་དང༌། སེམས་ཅན་གྱི་འཆི་འཕོ་བ་དང་སྐྱེ་བ་མཐོང་བ་ཡང་དག་པར་འབྱོར་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ། བསམ་གཏན་བཞི་པའི་དངོས་གཞི་ཤིན་ཏུ་དག་པ་བ་ལ་བརྟེན་ནས་ཟག་པ་ཟད་པ་ཤེས་པ་ཡང་དག་པར་འབྱོར་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་མཐར་ཐུག་པ། ས་མཚམས་དང་པོ་ལྔ་ཕྱི་རོལ་པ་དང་ཉན་ཐོས་པ་ལའང་ཡོད། དྲུག་པ་ཉན་ཐོས་ལ་ཉོན་མོངས་པའི་ཟག་པ་ཟད་པའི་མངོན་ཤེས་ཡོད་ལ། སྒྲིབ་གཉིས་ཀྱི་ཟག་པ་ཟད་པའི་མངོན་ཤེས་མེད་དོ། །ཐེག་ཆེན་གྱི་དང་པོ་ལྔ་ཚོགས་ལམ་ཆེན་པོ་ནས་ཡོད། དྲུག་པ་རྗེས་མཐུན་པ་ས་དང་པོ་ནས་ཡོད། མཚན་ཉིད་པ་སངས་རྒྱས་ས་ཁོ་ན་ན་ཡོད་དེ། འདིར་ཟག་པ་སྒྲིབ་གཉིས་ཡིན་ལ་དེ་ཟད་པ་སངས་རྒྱས་ལས་གཞན་ལ་མེད་པའི་ཕྱིར་རོ། །བྱེད་ལས་ནི་མངོན་ཤེས་དྲུག་གིས་གོ་རིམ་བཞིན་དུ་ས་གཡོ་བ་དང་གཅིག་ཏུ་གྱུར་ནས་མང་ ༼༨༣༽ པོར་སྤྲུལ་པ་ལ་སོགས་པ་གྲུབ་པར་བྱེད་དོ། །འཇིག་རྟེན་གྱི་ཁམས་ཐམས་ཅད་ན་གནས་པའི་སྒྲ་ཆུང་ངུ་དང་ཅིག་ཤོས་ཆེན་པོ་ཐོས་པར་བྱེད་པ་དང༌། གཞན་རྒྱུད་ཀྱི་སེམས་འདོད་ཆགས་དང་བཅས་པ་ལ་སོགས་པ་ཤེས་པར་བྱེད་པ་དང༌། རང་དང་གཞན་གྱི་ཚེ་རབས་སྔ་མ་དུ་མར་རྗེས་སུ་དྲན་པར་བྱེད་པ་དང༌། འཇིག་རྟེན་གྱི་ཁམས་ཐམས་ཅད་ན་ཡོད་པའི་གཟུགས་ཐམས་ཅད་མཐོང་བར་བྱེད་པ་དང༌། ཉོན་མོངས་པ་དང་ཤེས་བྱའི་སྒྲིབ་པ་འཇོམས་པར་བྱེད་དོ། །ཉོན་སྒྲིབ་ཀྱི་མཚན་ཉིད། ཉོན་མོངས་པ་ཅན་གྱི་མི་ཤེས་པ་གང་ཞིག་ཐར་པ་ལ་བར་དུ་གཅོད་པ། དབྱེ་ན་འཁོར་བར་འཆིང་བར་བྱེད་པའི་ཉོན་སྒྲིབ་དང༌། བག་ཉལ་གྱི་ངོ་བོའི་ཉོན་སྒྲིབ་གཉིས།

དང་པོ་ལ་ལྟ་བ་ལྔ་དང་ལྟ་མིན་ལྔའོ། །གཉིས་པ་ནི་ཉོན་མོངས་པའི་བག་ཆགས་སོ། །ཤེས་སྒྲིབ་ཀྱི་མཚན་ཉིད། ཉོན་མོངས་ཅན་མིན་པའི་མི་ཤེས་པ་གང་ཞིག་ཐམས་ཅད་མཁྱེན་པ་ལ་བར་དུ་གཅོད་པ། དབྱེ་ན་འཁོར་གསུམ་དུ་རྟོག་པ་རྣམས་སོ། །ངག་དོན། མངོན་པར་ཤེས་པ་ཡོངས་སུ་རྫོགས་ཤིང་ཡོངས་སུ་དག་པས་ནི་རྣམ་པ་ཐམས་ཅད་མཁྱེན་པ་ཉིད་གཏོད་པར་བྱེད་དོ་ཞེས་སོགས་ཀྱི་མདོ་ཆོས་ཅན། མངོན་ཤེས་དྲུག་ལ་འདོམས་པའི་གདམས་ངག་ཡིན་ཏེ། མངོན་ཤེས་བྱེས་ལས་དང་བཅས་པ་རྣམས་གཟོད་མ་ནས་ཞི་བ་ཉིད་དུ་རྟོགས་ལ་བསྒྲུབ་པར་བྱའོ་ཞེས་སྟོན་པའི་དེ་བཞིན་གཤེགས་པའི་གསུང་ཡིན་པའི་ཕྱིར། མཐོང་ལམ་ལ་འདོམས་པ་ནི། མཐོང་ལམ་ལ་འདོམས་སོ། །སློབ་ ༼༨༤༽ མ་རྣམས་བདེན་པའི་ངོ་བོ་ཉིད་ཡོད་པ་མ་ཡིན་པར་རྟོགས་པའི་རྣལ་འབྱོར་པ་བྱང་སེམས་མཐོང་ལམ་པ་ལའོ། །ཚུལ་སྒྱུ་མ་མཁན་རང་གིས་སྤྲུལ་པའི་སྒྱུ་མ་ལ་ཞེན་པ་མེད་པ་བཞིན་དུ་ཆོས་ཐམས་ཅད་ལ་མངོན་པར་ཞེན་པ་མེད་པའི་གཞི་ཅན་དུ་རྟོགས་ལ་བསྒོམ་པར་བྱའོ་ཞེས་སྟོན་པའི་ཚུལ་གྱིས་སོ། །དགོས་པ་སྤྱི་སྔར་བཞིན་ལ། བྱེ་བྲག་ཏུ་ཐེག་ཆེན་མཐོང་ལམ་དེས་སྤོང་པར་བྱ་བའི་སྒྲིབ་པ་ཀུན་བཏགས་ཀྱི་གཉེན་པོར་རོ། །གདམས་བྱའི་ཡུལ་ཐེག་ཆེན་མཐོང་ལམ་གྱི་མཚན་ཉིད། འཇིག་རྟེན་ལས་འདས་པའི་སྒོམ་ལམ་མ་སྐྱེས་གོང་གི་ཐེག་ཆེན་འཕགས་པའི་མངོན་རྟོགས། དབྱེ་ན་ཡུལ་བདེན་པ་བཞིས་བསྡུས་པའི་བཟོད་ཤེས་སྐད་ཅིག་མ་བཅུ་དྲུག་གི་ངོ་བོ་ཉིད་དོ། །གཞན་རྣམས་སྔར་བཞིན་ནོ། །ངག་དོན་ནི། བྱང་སེམས་ཡུམ་ལ་སྤྱོད་པས་མིང་གི་བརྡར་བཏགས་པ་དང༌། གང་ཟག་ཏུ་བཏགས་པ་དང༌། ཆོས་སུ་བཏགས་པ་ལ་བསླབ་པར་བྱའོ་ཞེས་པའི་མདོ་ཆོས་ཅན། མཐོང་ལམ་ལ་འདོམས་པའི་གདམས་ངག་ཡིན་ཏེ། ཐེག་ཆེན་གྱི་མཐོང་ལམ་དེ་དེས་སྤང་བར་བྱ་བའི་སྒྲིབ་པ་ཀུན་བཏགས་ཀྱི་གཉེན་པོར་སྒྱུ་མ་མཁན་བཞིན་དུ་བསྒོམ་པར་བྱའོ་ཞེས་སྟོན་པའི་དེ་བཞིན་གཤེགས་པའི་གསུང་ཡིན་པའི་ཕྱིར།

སྒོམ་ལམ་ལ་འདོམས་པ་ནི། སྒོམ་ལམ་ལ་འདོམས་སོ། །དགོས་པ་སྤྱི་སྔར་བཞིན་ལ། བྱེ་བྲག་ཏུ་ཐེག་ཆེན་གྱི་སྒོམ་ལམ་དེས་སྤང་བར་བྱ་བའི་སྒྲིབ་པ་ལྷན་སྐྱེས་ཀྱི་གཉེན་པོར། ཚུལ་སྒྱུ་མ་མཁན་བཞིན་དུ་ 

༼༨༥༽ ཞེན་མེད་བསྒོམ་པར་བྱའོ་ཞེས་སྟོན་པའི་ཚུལ་གྱིས་སོ། །སློབ་མ་ཐེག་ཆེན་སྒོམ་ལམ་པའི་རྣལ་འབྱོར་པ་ལའོ། །གདམས་བྱའི་ཡུལ་སྒོམ་ལམ་ལ། དེ་ངོས་གཟུང༌། དེ་ལ་རྩོད་པ་སྤང་བ་གཉིས། དང་པོ་ནི། ཤེས་བྱ་ཆོས་ཅན། མཐོང་ལམ་གྱིས་མ་མཐོང་བའི་ཆོས་ཉིད་ཙམ་མངོན་སུམ་དུ་མཐོང་བའི་སྒོམ་ལམ་མཚན་ཉིད་པ་བཞག་པ་མེད་དེ། མཐོང་ལམ་དང་སྒོམ་ལམ་གཉིས་ཆོས་ཉིད་ཙམ་མངོན་སུམ་དུ་རྟོགས་པར་མཚུངས་པས་སོ། །ཐེག་ཆེན་གྱི་སྒོམ་ལམ་ཆོས་ཅན། མཐོང་ལམ་དང་ཆོས་ཉིད་ཙམ་མངོན་སུམ་དུ་རྟོགས་པར་མཚུངས་ཏེ། བཤད་མ་ཐག་པའི་མཐོང་ལམ་གྱིས་མངོན་སུམ་དུ་རྟོགས་པའི་ཆོས་ཉིད་དེ་ལ་དམིགས་ཏེ་རྒྱུན་ལྡན་དུ་སྒོམ་པར་བྱེད་པའི་ཕྱིར། ཁྱབ་སྟེ། འདུས་བྱས་ལམ་དང་འདུས་མ་བྱས་འགོག་པ་གཉིས་ཡིན་ལུགས་ལ་ངོ་བོ་དབྱེར་མེད་པ་ཉིད་ཀྱིས་དེ་གཉིས་ཡིན་ལུགས་ལ་ཕན་ཚུན་ཐ་དད་དུ་གདགས་པར་མི་ནུས་པ་བཞིན་དུའོ། །དེས་ན་ཐེག་ཆེན་མཐོང་ལམ་གྱིས་མཐོང་ཟིན་གྱི་ཆོས་ཉིད་ལ་དམིགས་ཏེ་རྒྱུན་ལྡན་དུ་གོམས་པར་བྱེད་པའི་རྗེས་ལ་མངོན་རྟོགས་དེ། ཐེག་ཆེན་སྒོམ་ལམ་གྱི་ངོ་བོ་ཡིན་ནོ། །གཉིས་པ་ནི། འོ་ན་སྒོམ་སྤང་མི་ནུས་པར་ཐལ་ལོ་ཞེ་ན། སྐྱོན་མེད་དེ། ཐེག་ཆེན་སྒོམ་ལམ་ཆོས་ཅན། མཐོང་ལམ་གྱིས་མཐོང་བའི་ཆོས་ཉིད་ལ་དམིགས་ཏེ་བསྒོམ་པ་ཡིན་ན་སྒོམ་སྤང་སྤོང་མི་ནུས་མི་དགོས་པར་ཐལ། མཐོང་ལམ་གྱིས་མཐོང་བའི་ཆོས་ཉིད་ལ་དམིགས་ཏེ་སྒོམ་པ་ཡིན་ཀྱང་ཁྱོད་ཀྱིས་ ༼༨༦༽ སྒོམ་སྤང་སྤོང་བ་དེ་ནི་རྟེན་འབྲེལ་གྱི་ཆོས་ཉིད་ཡིན་པའི་ཕྱིར། ངག་དོན། འདུས་བྱས་ཀྱི་དབྱིངས་མེད་པར་འདུས་མ་བྱས་ཀྱི་དབྱིངས་སུ་གདགས་པར་མི་ནུས་ཞེས་སོགས་ཀྱི་མདོ་ཆོས་ཅན། སྒོམ་ལམ་ལ་འདོམས་པའི་གདམས་ངག་ཡིན་ཏེ། ཐེག་ཆེན་གྱི་སྒོམ་ལམ་དེ་དེས་སྤང་བར་བྱ་བའི་སྒྲིབ་པ་ལྷན་སྐྱེས་ཀྱི་གཉེན་པོར་སྒྱུ་མ་མཁན་བཞིན་དུ་བསྒོམ་པར་བྱའོ་ཞེས་སྟོན་པའི་དེ་བཞིན་གཤེགས་པའི་གསུང་ཡིན་པའི་ཕྱིར།

མཇུག་བསྡུ་བ་ནི། ཤེས་བྱ་ཆོས་ཅན། སེམས་བསྐྱེད་ཀྱི་དོན་དུ་གཉེར་བྱའི་དོན་སྒྲུབ་པའི་གདམས་ངག་ནི་བཅུའི་བདག་ཉིད་དུ་ཤེས་པར་བྱ་བ་ཡིན་ཏེ། ཐེག་ཆེན་གྱི་གདམས་ངག་བཅུ་པོ་འདི་ཙམ་ཁོ་ནས་ཐེག་ཆེན་སེམས་བསྐྱེད་ཀྱི་ཆེད་དུ་གཉེར་བྱའི་དོན་ཐམས་ཅད་ཕུན་སུམ་ཚོགས་པར་འགྱུར་བས་སོ། །དེ་ཡང་ཡུལ་བཅུ་ཡོད་པས་ཕྱེ་བས་ཡུལ་བཅུ་ནི། ཡུལ་ཐེག་ཆེན་གྱི་སྒྲུབ་པའི་ངོ་བོ་གང་ཡིན་ཞེ་ན། ཚོགས་ལམ་ཆེན་པོ་ལ་གནས་པའི་སེམས་དཔའི་བརྩོན་འགྲུས་ཆོས་ཅན། ཐེག་ཆེན་གྱི་སྒྲུབ་པ་ཡིན་ཏེ། སྔར་བཤད་པ་དེ་ལྟར་བྱང་ཆུབ་མཆོག་ཏུ་སེམས་བསྐྱེད་པ་དང༌། སེམས་བསྐྱེད་དེས་འཕངས་པའི་ཆོས་ངེས་འབྱེད་ཆ་མཐུན་ལ་སོགས་པའི་ངོ་བོ་ཉིད་ཀྱི་ཡུམ་མི་དམིགས་པར་རྟོགས་ནས་ཉམས་སུ་ལེན་པའི་སྤྱོད་པ་གཙོ་བོར་གྱུར་པའི་བྱ་བ་ཡིན་པའི་ཕྱིར། སྒྲུབ་པ་དེའི་ལས་ལ་ཡོད་པའི་དམིགས་པ་གང་ཡིན་ཞེ་ན། འཕགས་པའི་བདེན་པ་བཞི་ཆོས་ཅན། སྒྲུབ་པ་པོའི་དམིགས་པ་ཡིན་ཏེ། དེས་སྒྲོ་འདོགས་ ༼༨༧༽ གཅོད་པའི་གཞིར་གྱུར་པའི་ཆོས་ཅན་ཡིན་པའི་ཕྱིར། སྒྲུབ་པ་པོའི་རྟེན་གང་ཡིན་ཞེ་ན། སངས་རྒྱས་ལ་སོགས་པའི་སྐྱབས་དཀོན་མཆོག་གསུམ་པོ་ཆོས་ཅན། སྒྲུབ་པ་པོའི་རྟེན་ཡིན་ཏེ། དེའི་སྐྱབས་གནས་ཡིན་པའི་ཕྱིར། ཐེག་ཆེན་གྱི་མ་ཞེན་པའི་བརྩོན་འགྲུས་ཆོས་ཅན། སྒྲུབ་པ་ཁྱད་པར་དུ་འགྲོ་བའི་རྒྱུ་བྱེད་པ་ཡིན་ཏེ། སྒྲུབ་པ་ཉམས་སུ་ལེན་པ་ན་ལུས་ངག་གི་བྱ་བ་ངན་པ་ལ་ཞེན་པའི་ལེ་ལོ་འཇོམས་པར་བྱེད་པའི་ཕྱིར། ཐེག་ཆེན་གྱི་ཡོངས་སུ་མི་ངལ་བའི་བརྩོན་འགྲུས་ཆོས་ཅན། སྒྲུབ་པ་ཉམས་སུ་ལེན་པ་ལས་མི་ལྡོག་པར་འགྲོ་བའི་རྒྱུ་བྱེད་པ་ཡིན་ཏེ། སྒྲུབ་པ་ཉམས་སུ་ལེན་པ་ན་སྐྱོ་བ་སྐྱེས་ཏེ་སྒྱིད་ལུག་པའི་ལེ་ལོ་འཇོམས་པར་བྱེད་པའི་ཕྱིར། ཐེག་ཆེན་གྱི་ལམ་ཡོངས་སུ་འཛིན་པའི་བརྩོན་འགྲུས་ཆོས་ཅན། སྒྲུབ་པ་ཉམས་སུ་ལེན་པ་ན་ཐེག་པ་དམན་པ་གཞན་གྱིས་མི་འགྲོ་བའི་རྒྱུ་བྱེད་པ་ཡིན་ཏེ།

སྒྲུབ་པ་ཉམས་སུ་ལེན་པ་ན་ཐེག་ཆེན་ལ་སེམས་ཞུམ་པའི་ལེ་ལོ་འཇོམས་པར་བྱེད་པའི་ཕྱིར། ཐེག་ཆེན་གྱི་སྤྱན་ལྔ་ཆོས་ཅན། སྒྲུབ་པ་ལ་གཞན་གྱི་དྲིན་མི་འཇོག་པར་འགྲོ་བའི་རྒྱུ་བྱེད་ཡིན་པ་སྟེ། ལམ་གཞན་ལ་རག་མ་ལས་པར་སྒྲུབ་པ་མཐར་ཐུག་པར་བྱེད་པའི་ཕྱིར། ཐེག་ཆེན་གྱི་མངོན་ཤེས་དྲུག་ཆོས་ཅན། རྣམ་པ་ཐམས་ཅད་མཁྱེན་པ་ཡོངས་སུ་རྫོགས་པའི་རྒྱུ་བྱེད་པ་ཡིན་ཏེ། སྤང་རྟོགས་ཡོངས་སུ་རྫོགས་པར་བྱེད་པའི་ཕྱིར། ཐེག་ཆེན་གྱི་མཐོང་ལམ་དང་སྒོམ་ལམ་བར་ཆད་མེད་ལམ་ཆོས་ཅན། ཐེག་ཆེན་གྱི་སྒྲུབ་པ་མཐར་ཐུག་པའི་རྒྱུ་བྱེད་ ༼༨༨༽ པ་ཡིན་ཏེ། ཐེག་ཆེན་གྱི་མཐོང་སྤང་དང་སྒོམ་སྤང་མ་ལུས་པ་འཇོམས་པར་བྱེད་པའི་ཕྱིར། སོ་སོར་ཕྲོལ། དེ་དག་ཐམས་ཅད་རྒྱས་བཤད་ཀྱི་སྐབས་སུ་རྒྱས་པར་བསྟན་ཟིན་པས་འདིར་མ་སྤྲོས་སོ། །གཉིས་པ་ནི། དབང་པོ་རྟུལ་དང་རྣོན་པོ་དག །དད་དང་མཐོང་ཐོབ་རིགས་ནས་རིགས། །ཞེས་པ་ལ་སོགས་པས་གསུངས་པ་ལ་མཚམས་སྦྱར་བ་ནི། དབང་པོ་རྟུལ་དང་རྣོན་པོ་དག །ཅེས་སོགས་ཀྱི་ཚིག་བཅད་གཉིས་ཆོས་ཅན། དགོས་པ་ཡོད་དེ། ཁྱོད་དགེ་འདུན་དཀོན་མཆོག་གི་སྐབས་སུ་དེའི་དབྱེ་བ་བདེ་བླག་ཏུ་རྟོགས་པར་བྱ་བའི་ཕྱིར་དུ་གསུངས་པའི་ཕྱིར། དེའི་དབྱེ་བ་རྟོགས་པའི་ཕྱིར་དུ་གསུངས་ན་དབྱེ་བ་དུ་ཞིག་ཅེ་ན། དེ་དངོས་ནི། ཕྱིར་མི་ལྡོག་པའི་བྱང་སེམས་འཕགས་པ་དབྱེ་གཞི། དབྱེ་ངོ་ཉན་ཐོས་ཀྱི་མིང་ཅན་བཅུ་དགུ། བསེ་རུ་སྟེ་རང་སངས་རྒྱས་ཀྱི་མིང་ཅན་གཅིག་དང་ཉི་ཤུའོ། ཉན་ཐོས་ཀྱི་མིང་ཅན་བཅུ་དགུ་ནི། བཏྟི་པ་དང༌། བུདྡྷ་ཤྲཱིས་རྩ་ཚིག་གིས་ཟིན་པ་ཉིད་ལ་འཆད་ན། འཕགས་པ་ལྟར་ན། རྒྱུན་ཞུགས་ལ་ཞུགས་པ་དང་དབང་པོ་རྣོ་རྟུལ་གཉིས། འབྲས་བུ་གཉིས་པ་དང་གསུམ་པ་ལ་ཞུགས་པ་དང་དད་མོས་མཐོང་ཐོབ་གཉིས། རྒྱུན་ཞུགས་འབྲས་གནས་ལ་ལྷ་ ༼༨༩༽ དང་མིའི་རིགས་ནས་རིགས་སྐྱེ་གཉིས། ཕྱིར་འོང་འབྲས་གནས་བར་ཆད་གཅིག་པ། ཕྱིར་མི་འོང་འབྲས་གནས་ལ་བར་དོར་འདའ་བ་དང༌།

སྐྱེས་ནས་འདའ་བ་དང༌། འདུ་བྱེད་དང་བཅས་ཏེ་འདའ་བ་དང༌། འདུ་བྱེད་མིན་པར་འདའ་བ་དང་བཞི། འོག་མིན་འགྲོ། འཕར་གསུམ་སྲིད་རྩེའི་མཐར་ཐུག་འགྲོ་སྟེ་ལྔ་གཅིག་ཏུ་བསྡུས་ནས་གོང་འཕོ་དང་ལྔ། དྲུག་པ་གཟུགས་ཀྱི་ཆགས་བཅོམ། བདུན་པ་མཐོང་ཆོས་ཞི། བརྒྱད་པ་ལུས་མངོན་བྱེད་དེ། རྩ་ཚིག་གིས་ཟིན་པ་བཅོ་ལྔ། རྒྱུན་ཞུགས་འབྲས་གནས་ཙམ་པོ་ཕྱིར་འོང་ཕྱིར་མི་འོང་འབྲས་གནས་ཙམ་པོ་དགྲ་བཅོམ་ཞུགས་པ་སྟེ་བཞི་ཁ་བསྐང་བས་མཚོན་བྱེད་ཉན་ཐོས་འཕགས་པའི་དགེ་འདུན་བཅུ་དགུ་དེར་ངེས་པའི་ཕྱིར། དེས་མཚོན་པའི་མཚོན་བྱ་དོན་གྱི་དགེ་འདུན་དེ་ལྟ་བུ་མིང་ཅན་བཅུ་དགུར་ངེས་སོ། །འཕགས་པའི་འདི་ཁོ་ན་གནས་སོ། །ངག་དོན། ཕྱིར་མི་ལྡོག་པའི་བྱང་སེམས་འཕགས་པ་ཆོས་ཅན། ཁྱོད་ལ་མཚོན་བྱ་དོན་གྱི་དགེ་འདུན་ཉི་ཤུ་ཡོད་དེ། ཁྱོད་ལ་མཚོན་བྱེད་དཔེའི་དགེ་འདུན་ཉི་ཤུ་ཡོད་པའི་ཕྱིར། སློབ་དཔོན་ལྟར་ན། སོ་སོར་བཤད་པ་དང༌། བསྡུས་ཏེ་བསྟན་པ་གཉིས་ལས། དང་པོ་ལ་ལྔ་ལས། རྒྱུན་ཞུགས་པ་ཞུགས་གནས་གཉིས། དང་པོ་ནི། སྐབས་གཉིས་པ་ནས་འཆད་པར་འགྱུར་བའི་ལམ་ཤེས་ཀྱིས་བསྡུས་པའི་ཐེག་ཆེན་གྱི་མཐོང་ལམ་སྐད་ཅིག་མ་བཅུ་དྲུག་ལ་བརྟེན་ནས་རྒྱུན་ཞུགས་ཞུགས་པ་དང་གནས་ཙམ་པོའི་མིང་ཅན་འཆད་ ༼༩༠༽ པ་ལ། ཐེག་ཆེན་གྱི་མཐོང་ལམ་སྐད་ཅིག་དང་པོ་བཅོ་ལྔ་གང་རུང་ལ་གནས་པའི་བྱང་སེམས་དབང་རྟུལ་དབང་རྣོན་གཉིས་ལ་སྤྱིར་འབྲས་བུ་དང་པོ་རྒྱུན་དུ་ཞུགས་པའི་འབྲས་བུ་ལ་ཞུགས་པ་དང༌། བྱེ་བྲག་ཏུ་རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲང་དང་དབང་རྣོན་ཆོས་ཀྱི་རྗེས་འབྲང་གི་མིང་གིས་བཏགས་སོ། །རྒྱུ་མཚན་བཅུ་དྲུག་པའི་རྟོགས་པ་ཐོབ་པའི་ཕྱིར་དུ་བརྩོན་པ་དང༌། བྱེ་བྲག་ཏུ་གཙོ་བོར་དད་པ་དང་ཤེས་རབ་ཀྱིས་ལམ་གྱི་རྗེས་སུ་འབྲང་བར་མཚུངས་པའི་རྒྱུ་མཚན་གྱིས་སོ། །དགོས་པ་གདུལ་བྱ་ཉན་ཐོས་ཀྱི་རིགས་ཅན་འགའ་ཞིག་རྒྱུན་ཞུགས་ཞུགས་པའི་སྤངས་རྟོགས་ལ་འགོད་པའི་ཕྱིར་དུའོ། །དངོས་ལ་གནོད་བྱེད་བྱང་སེམས་འཕགས་པ་ཡིན་པས་སོ། །མདོར་ན།

ཐེག་ཆེན་གྱི་མཐོང་ལམ་སྐད་ཅིག་དང་པོ་བཅོ་ལྔ་གང་རུང་ལ་གནས་པའི་བྱང་སེམས་ལ་རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲང་དང༌། དབང་རྣོན་ཆོས་ཀྱི་རྗེས་འབྲང་གི་མིང་ཅན་དུ་ཕྱེ་བའི་རྒྱུ་མཚན་གྱིས། དེ་ལ་འབྲས་བུ་དང་པོ་རྒྱུན་དུ་ཞུགས་པའི་འབྲས་བུ་ལ་ཞུགས་པའི་མིང་ཅན་རྣམ་པ་གཉིས་སོ། །ངག་དོན་ནི། ཐེག་ཆེན་གྱི་མཐོང་ལམ་སྐད་ཅིག་དང་པོ་བཅོ་ལྔ་གང་རུང་ལ་གནས་པའི་བྱང་སེམས་ཆོས་ཅན། ཁྱོད་ལ་རྒྱུན་ཞུགས་ཞུགས་པའི་མིང་ཅན་གཉིས་ཡོད་དེ། ཁྱོད་ལ་རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲང་གི་མིང་ཅན་དང༌། དབང་རྣོན་ཆོས་ཀྱི་རྗེས་འབྲང་གི་མིང་ཅན་དུ་ཕྱེ་བའི་ཕྱིར། ཐེག་ཆེན་གྱི་མཐོང་ལམ་སྐད་ཅིག་དང་པོ་ ༼༩༡༽ བཅོ་ལྔ་གང་རུང་ལ་གནས་པའི་བྱང་སེམས་དབང་རྟུལ་ཆོས་ཅན། ཁྱོད་ལ་རྒྱུན་ཞུགས་ཞུགས་པ་དབང་རྟུལ་དད་པའི་རྗེས་འབྲང་གི་མིང་གིས་འདོགས་སུ་རུང་སྟེ། ཁྱོད་དང་དེ་གཙོ་བོར་དད་པས་ལམ་གྱི་རྗེས་སུ་འབྲང་བར་མཚུངས་པའི་ཕྱིར། ཆོས་ཅན། ཁྱོད་ལ་དེའི་མིང་གིས་བཏགས་པ་ལ་དགོས་པ་ཡོད་དེ། ཉན་ཐོས་ཀྱི་རིགས་ཅན་འགའ་ཞིག་དེ་ལ་འགོད་པའི་ཆེད་དུ་ཁྱོད་ལ་དེའི་མིང་གིས་བཏགས་པ་ཡིན་པའི་ཕྱིར། ཆོས་ཅན། དེ་དངོས་མ་ཡིན་ཏེ། ཐེག་ཆེན་འཕགས་པ་ཡིན་པའི་ཕྱིར། དེས་གཞན་ཐམས་ཅད་རིགས་འགྲེའོ། རྒྱུན་ཞུགས་འབྲས་གནས་ལ་ཙམ་པོ་པའི་མིང་ཅན་ནི། རྒྱུན་ཞུགས་ཞུགས་པ་ལས་རང་འབྲས་རྒྱུན་ཞུགས་འབྲས་གནས་ཙམ་པོ་འབྱུང་བའི་རྒྱུ་མཚན་གྱིས་རྒྱུན་ཞུགས་ཞུགས་པ་བཤད་ཟིན་ནས་དེའི་འོག་ཏུ་རྒྱུན་ཞུགས་འབྲས་གནས་ཙམ་པོའི་མིང་ཅན་འཆད་པ་ལ། ཐེག་ཆེན་གྱི་མཐོང་ལམ་སྐད་ཅིག་བཅུ་དྲུག་ལ་གནས་པའི་བྱང་སེམས་ལ་རྒྱུན་ཞུགས་འབྲས་གནས་ཙམ་པོའི་མིང་གིས་བཏགས་སོ། །རྒྱུ་མཚན་དེ་གཉིས་བཅུ་དྲུག་པའི་རྟོགས་པ་ལ་གནས་བཞིན་པ་ཡིན་པར་མཚུངས་པས་སོ། །དགོས་གནོད་རིགས་འགྲེའོ། །ངག་དོན། ཤེས་བྱ་ཆོས་ཅན། རྒྱུན་ཞུགས་ཞུགས་པའི་མིང་ཅན་བཤད་ནས་དེའི་འོག་ཏུ་རྒྱུན་ཞུགས་འབྲས་གནས་ཙམ་པོའི་མིང་ཅན་བསྟན་པ་ལ་རྒྱུ་མཚན་ཡོད་དེ།

རྒྱུན་ཞུགས་ཞུགས་པ་ལས་རང་འབྲས་རྒྱུན་ཞུགས་འབྲས་གནས་ཙམ་པོ་འབྱུང་བའི་ཕྱིར། གཞན་རིགས་འགྲེ། ༼༩༢༽ རྒྱུན་ཞུགས་འབྲས་གནས་ཁྱད་པར་ཅན་གྱི་མིང་ཅན་ནི། རྒྱུན་ཞུགས་འབྲས་གནས་ཙམ་པོའི་སྤང་བར་རྟོགས་པ་ཉམས་སུ་བླངས་པ་ལས་རྒྱུན་ཞུགས་འབྲས་གནས་ཁྱད་པར་ཅན་འབྱུང་བས་རྒྱུན་ཞུགས་འབྲས་གནས་ཙམ་པོའི་མིང་ཅན་བཤད་ནས། དེའི་འོག་ཏུ་རྒྱུན་ཞུགས་འབྲས་གནས་ཁྱད་པར་ཅན་རིགས་གནས་རིགས་སྐྱེའི་མིང་ཅན་འཆད་པ་ལ། ཐབས་མཁས་པས་སེམས་ཅན་སྨིན་པར་བྱ་བའི་དོན་དུ་འདོད་ལྷའི་རིགས་ནས་རིགས་སུ་སྐྱེ་བའི་དང༌། མིའི་རིགས་ནས་རིགས་སུ་སྐྱེ་བའི་བྱང་སེམས་ཆེན་པོ་ལ་རྒྱུན་ཞུགས་འབྲས་གནས་ཁྱད་པར་ཅན་ལྷའི་རིགས་ནས་རིགས་སྐྱེ་དང་མིའི་རིགས་ནས་རིགས་སྐྱེའི་མིང་གིས་བཏགས་སོ། །རྒྱུ་མཚན། རྒྱུན་ཞུགས་འབྲས་གནས་ཙམ་པོ་བ་དེ་ཉིད་སྒོམ་ལམ་ཟག་མེད་ཀྱི་འདོད་ཉོན་གསུམ་མམ་བཞི་སྤངས། རྟོགས་པ་སྒོམ་ལམ་ཟག་མེད་གསུམ་མམ་བཞི་ཐོབ། འདོད་པའི་ལྷའམ་མིར་སྐྱེ་བའི་རིགས་འདྲ་གསུམ་མམ་གཉིས་ལེན་པ་ན། རྒྱུན་ཞུགས་འབྲས་གནས་ཁྱད་པར་ཅན་ལྷ་དང་མིའི་རིགས་ནས་རིགས་སྐྱེ་ཡིན་པ་བཞིན་དུ། འདི་ཡང་འདོད་པའི་ལྷ་དང་མིའི་རིགས་ནས་རིགས་སུ་སྐྱེ་བ་ཉིད་ཀྱིས་སོ། །དགོས་གནོད་རིགས་འགྲེ། དེས་ན་རྒྱུན་ཞུགས་འབྲས་གནས་ཙམ་པོ་ལས་གཞན་རྒྱུན་ཞུགས་འབྲས་གནས་ཁྱད་པར་ཅན་གྱི་མིང་ཅན་གཉིས་ཡིན་ནོ། །ཕྱིར་འོང་གི་མིང་ཅན་ལ་གསུམ་ལས། ཕྱིར་འོང་ཞུགས་པའི་མིང་ཅན་ནི། རིམ་གྱིས་པའི་རྒྱུན་ཞུགས་འབྲས་གནས་ཁྱད་པར་ཅན་ནི་ཕྱིར་ ༼༩༣༽ འོང་གི་འབྲས་བུ་མངོན་དུ་བྱ་བའི་ཕྱིར་ཞུགས་པ་ཡིན་པའི་རྒྱུ་མཚན་གྱིས་རྒྱུན་ཞུགས་འབྲས་གནས་ཁྱད་པར་ཅན་གྱི་མིང་ཅན་བཤད་ནས། དེའི་འོག་ཏུ་འབྲས་བུ་གཉིས་པ་ཕྱིར་འོང་གི་འབྲས་བུ་ལ་ཞུགས་པ་དབང་རྟུལ་དད་པས་མོས་པ་དང་དབང་རྣོན་མཐོང་བའི་ཐོབ་པའི་མིང་ཅན་འཆད་པ་ལ། ས་དྲུག་པ་ལ་གནས་པའི་བྱང་སེམས་དབང་རྟུལ་དང་དབང་རྣོན་གཉིས་ལ་ཕྱིར་འོང་ཞུགས་པ་དབང་རྟུལ་དད་པས་མོས་པ་དང༌།

དབང་རྣོན་མཐོང་བས་ཐོབ་པའི་མིང་གིས་བཏགས་སོ། །རྒྱུ་མཚན་དེ་གཉིས་དད་པ་ལྷག་པ་དང་ཤེས་རབ་ལྷག་པ་བཞིན་དུ། འདི་གཉིས་ཀྱང་དད་པ་དང་ཤེས་རབ་ལྷག་པས་སོ། །དགོས་གནོད་འགྲེ། མདོར་ན་ཕྱིར་འོང་ཞུགས་པ་དད་པས་མོས་པ་དང་མཐོང་བས་ཐོབ་པའི་བྱང་སེམས་གཉིས། ཉི་ཤུར་བགྲང་བ་ནི། ཕྱིར་འོང་ཞུགས་པའི་མིང་ཅན་ཞེས་གཅིག་ཁོ་ནར་བགྲང་བ་ཡིན་ནོ། །དེ་ལྟར་མིན་པར་གཉིས་སུ་བགྲང་ན་ཉི་ཤུར་ངེས་པ་འཇིག་གོ །ཕྱིར་འོང་འབྲས་གནས་ཙམ་པོའི་མིང་ཅན་ནི། ཕྱིར་འོང་ཞུགས་པའི་སྤངས་རྟོགས་ཉམས་སུ་བླངས་པ་ལས་ཕྱིར་འོང་འབྲས་གནས་འབྱུང་བས། ཕྱིར་འོང་ཞུགས་པའི་མིང་ཅན་བཤད་ནས་དེའི་འོག་ཏུ་ལན་གཅིག་ཕྱིར་འོང་འབྲས་གནས་ཙམ་པོའི་མིང་ཅན་འཆད་པ་ལ། འཛམ་གླིང་འདིར་ལན་གཅིག་ཕྱིར་འོངས་ནས་འཚང་རྒྱ་བའི་བྱང་སེམས་འཕགས་པ་ལ་དེའི་མིང་གི་བཏགས་སོ། །རྒྱུ་མཚན། འཛམ་གླིང་འདིར་ལན་ ༼༩༤༽ གཅིག་འོངས་ནས་འཚང་རྒྱ་བའི་ཆ་ནས་སོ། །དགོས་གནོད་འགྲེ། ཕྱིར་འོང་འབྲས་གནས་བར་ཆད་གཅིག་པའི་མིང་ཅན་ནི། ཕྱིར་འོང་འབྲས་གནས་ཙམ་པོའི་སྤངས་རྟོགས་ཉམས་སུ་བླངས་པ་ལས་ཕྱིར་འོང་བར་ཆད་གཅིག་པ་འབྱུང་བས་ཕྱིར་འོང་འབྲས་གནས་ཙམ་པོའི་མིང་ཅན་བཤད་ནས། དེའི་འོག་ཏུ་ཕྱིར་འོང་འབྲས་གནས་ཁྱད་པར་ཅན་བར་ཆད་གཅིག་པའི་མིང་ཅན་འཆད་པ་ལ། སྐྱེ་བ་གཅིག་གིས་ཐོགས་པའི་བྱང་སེམས་འཕགས་པ་ལ་ཕྱིར་འོང་འབྲས་གནས་ཙམ་པོ་ལས་གཞན་ཁྱད་པར་ཅན་བར་ཆད་གཅིག་པའི་མིང་གིས་བཏགས་སོ། །རྒྱུ་མཚན། ཕྱིར་འོང་འབྲས་གནས་ཙམ་པོ་དེ་ཉིད་སྒོམ་ལམ་ཟག་མེད་ཀྱིས་འདོད་ཉོན་བདུན་ནམ་བརྒྱད་སྤངས། རྟོགས་པ་སྒོམ་ལམ་ཟག་མེད་བདུན་ནམ་བརྒྱད་ཐོབ། འདོད་པར་སྐྱེ་བ་ལན་གཅིག་བླངས་ནས་མྱང་འདས་མངོན་དུ་བྱེད་པས་ན། ཕྱིར་འོང་བར་ཆད་གཅིག་པ་ཡིན་པ། དེ་མྱང་འདས་ལ་འདོད་པའི་ཚེ་གཅིག་གིས་བར་དུ་གཅོད་པ་བཞིན་དུ་འདི་ཡང་སངས་རྒྱས་ལ་སྐྱེ་བ་གཅིག་གིས་ཐོགས་པའི་ཆ་ནས་སོ། །དགོས་གནོད་རིགས་འགྲེ།

ཕྱིར་མི་འོང་གི་མིང་ཅན་ལ་གཉིས་ལས། ཞུགས་པའི་མིང་ཅན་ནི། ཕྱིར་འོང་འབྲས་གནས་ཁྱད་པར་ཅན་ནི་ཕྱིར་མི་འོང་གི་འབྲས་བུ་མངོན་དུ་བྱ་བའི་ཕྱིར་ཞུགས་པ་ཡིན་པས་ཕྱིར་འོང་བར་ཆད་གཅིག་པའི་མིང་ཅན་བཤད་ནས། དེའི་འོག་ཏུ་ཕྱིར་མི་འོང་ཞུགས་པའི་མིང་ཅན་འཆད་པ་ལ། ས་བརྒྱད་པ་ལ་གནས་པའི་བྱང་སེམས་དབང་རྟུལ་དང་ ༼༩༥༽ དབང་རྣོན་ལ་འབྲས་བུ་གསུམ་པ་ཕྱིར་མི་འོང་གི་འབྲས་བུ་ལ་ཞུགས་པ་དད་པས་མོས་པ་དང་མཐོང་བས་ཐོབ་པའི་མིང་གིས་བཏགས་སོ། །རྒྱུ་མཚན་ལ་སོགས་པ་ནི་སྔ་མ་ཕྱིར་འོང་ལ་ཞུགས་པ་ལ་བཤད་པ་བཞིན་དུ་ཡིན་ནོ། །ཕྱིར་མི་འོང་འབྲས་གནས་ཀྱི་མིང་ཅན་ནི། ཕྱིར་མི་འོང་ཞུགས་པའི་སྤངས་རྟོགས་ཉམས་སུ་བླངས་པ་ལས་ཕྱིར་མི་འོང་འབྲས་གནས་འབྱུང་བས་ཕྱིར་མི་འོང་ཞུགས་པའི་མིང་ཅན་བཤད་ནས། དེའི་འོག་ཏུ་ཕྱིར་མི་འོང་འབྲས་གནས་འཆད་པ་ལ། བྱང་སེམས་འཕགས་པ་ལ་ཕྱིར་མི་འོང་གི་མིང་གིས་བཏགས་སོ། །རྒྱུ་མཚན། དེ་གང་དང་གང་དུ་སྐྱེས་པ་དེར་གཏན་མི་འོང་བ་བཞིན་དུ། འདི་ཡང་ལས་ཉོན་གྱི་དབང་གིས་ཁམས་གསུམ་དུ་མི་འགྲོ་བའི་ཆ་ནས་སོ། །དགོས་གནོད་འགྲེ། དེ་ལ་གཉིས་ལས་འདའ་བའི་མིང་ཅན་ནི། གཞན་དོན་དུ་ཚངས་རིས་ནས་འོག་མིན་གྱི་བར་གྱི་ལྷའི་རིགས་གང་རུང་གི་རྟེན་ལ་དང༌། བྱང་ཆུབ་ཀྱི་ཤིང་དྲུང་སེམས་དང་པོ་རྡོ་རྗེ་ལྟ་བུའི་སེམས་བསྐྱེད་པ་ཉིད་ཀྱིས་དང༌། སེམས་ཅན་གྱི་དོན་ལ་མངོན་པར་བརྩོན་པའི་སྒོ་ནས་དང༌། འབད་རྩོལ་ཆུང་ངུས་འཚང་རྒྱ་བའི་བྱང་སེམས་འཕགས་པ་ལ་ཕྱིར་མི་འོང་བར་དོར་དང་སྐྱེས་ནས་དང་མངོན་པར་འདུ་བྱེད་དང་བཅས་པ་དང་མངོན་པར་འདུ་བྱེད་མིན་པར་འདའ་བའི་མིང་གིས་བཏགས་སོ། །རྒྱུ་མཚན་གཞན་དོན་དུ་ཚངས་རིས་ནས་འོག་མིན་གྱི་ལྷའི་རིགས་གང་རུང་གི་རྟེན་ལ་འཚང་ 

༼༩༦༽ རྒྱ་བའི་ཆ་ནས་དང༌། སེམས་དང་པོ་རྡོ་རྗེ་ལྟ་བུའི་སེམས་བསྐྱེད་པ་ཉིད་ཀྱིས་དང༌། སེམས་ཅན་གྱི་དོན་ལ་མངོན་པར་བརྩོན་པའི་སྒོ་ནས་དང༌། འབད་རྩོལ་ཆུང་ངུས་འཚང་རྒྱ་བའི་ཆ་ནས་སོ། །དགོས་གནོད་འགྲེ། མདོར་ན་མི་འདའ་བའི་མིང་ཅན་རྣམ་པ་བཞིའོ། །གཉིས་པ་གོང་འཕོའི་མིང་ཅན་ནི། གཞན་དོན་དུ་ཁམས་གོང་མའི་རྟེན་ལ་སྐྱེ་བ་བརྒྱུད་མར་ལེན་པའི་བྱང་ཆུབ་སེམས་དཔའ་འཕགས་པ་ལ་གཞན་དོན་དུ་ཁམས་གང་གི་རྟེན་ལ་སྐྱེ་བ་བརྒྱུད་མར་ལེན་པའི་ཆ་ནས་ཕྱིར་མི་འོང་གོང་འཕོའི་མིང་གིས་བཏགས་ནས་བསྟན་ནོ། །དེ་ལ་གཉིས་ལས་འོག་མིན་འགྲོ་བའི་མིང་ཅན་ནི། ཕྱིར་མི་འོང་འདའ་བ་ལས་འོག་མིན་འགྲོ་མྱ་ངན་ལས་འདའ་དཀའ་བའི་རྒྱུ་མཚན་གྱིས་ཕྱིར་མི་འོང་འདའ་བའི་མིང་ཅན་བཤད་ནས་དེའི་འོག་ཏུ་ཕྱིར་མི་འོང་འོག་མིན་འགྲོ་བའི་མིང་ཅན་འཆད་པ་ལ། གཞན་དོན་དུ་ཚངས་རིས་ནས་འོག་མིན་གྱི་བར་དུ་སྐྱེས་ནས་འཚང་རྒྱ་བའི་བྱང་ཆུབ་སེམས་དཔའ་འཕགས་པ་ལ་གཞན་དོན་དུ་ཚངས་རིས་ནས་འོག་མིན་གྱི་བར་དུ་སྐྱེས་ནས་འཚང་རྒྱ་བའི་ཆ་ནས་ཕྱིར་མི་འོང་འོག་མིན་འགྲོའི་མིང་གིས་བསྟན་ཏེ། དཔེར་ན་ཕྱིར་མི་འོང་འབྲས་གནས་ཙམ་པོ་དེ་ཉིད་ཀྱིས་སྤེལ་སྒོམ་བྱས་ནས་ཚངས་རིས་ནས་འོག་མིན་དུ་སྐྱེས་ནས་མྱང་འདས་མངོན་དུ་བྱེད་པས་ན་འོག་མིན་འགྲོ་ཡིན་པ་བཞིན་ནོ། །གཞན་དོན་དུ་ཚངས་རིས་སུ་བཅོ་ལྔ་སྤེལ་བསྒོམས་ནས་འོག་མིན་དུ་སྐྱེས་ནས་འཚང་རྒྱ་བའི་བྱང་སེམས་འཕགས་པ་ ༼༩༧༽ དེ། དེ་ལྟར་བྱས་ནས་འཚང་རྒྱ་བའི་ཆ་ནས་ཕྱིར་མི་འོང་འཕར་བའི་མིང་གིས་བསྟན་ནོ། །གཞན་དོན་དུ་ཚངས་རིས་སུ་ཆུང་ངུ་གསུམ་སྤེལ་ལམ། འབྲིང་པོ་དྲུག་སྤེལ་ལམ། ཆེན་པོ་དགུ་སྤེལ་གང་རུང་བསྒོམས་པས་གནས་གཙང་མའི་གནས་དང་པོ་གསུམ་གང་རུང་དུ་སྐྱེས། དེར་བཅོ་ལྔ་སྤེལ་བསྒོམས་ནས་འོག་མིན་དུ་འཚང་རྒྱ་བའི་བྱང་སེམས་འཕགས་པ་དེ་དེ་ལྟར་བྱས་ནས་འཚང་རྒྱ་བའི་ཆ་ནས་ཕྱིར་མི་འོང་ཕྱེད་དུ་འཕར་བའི་མིང་གིས་བསྟན།

གཞན་དོན་དུ་ཚངས་རིས་ནས་གཟུགས་ཀྱི་གནས་རྣམས་སུ་རིམ་གྱིས་སྐྱེས་ནས་འོག་མིན་དུ་འཚང་རྒྱ་བའི་བྱང་སེམས་འཕགས་པ་དེ་དེ་ལྟར་བྱས་ནས་འཚང་རྒྱ་བའི་ཆ་ནས་ཕྱིར་མི་འོང་གནས་ཐམས་ཅད་དུ་འཆི་འཕོ་ཞིང་འཕར་བའི་མིང་གིས་བསྟན་ནོ། །མདོར་ན་བྱང་སེམས་འཕགས་པ་དེ་གཞན་དོན་དུ་འགྱུར་ན་ཚངས་རིས་ནས་འོག་མིན་དུ་འཕར་བ་དང༌། ཚངས་རིས་ནས་གནས་གཙང་མའི་གནས་དང་པོ་གསུམ་གང་རུང་དུ་སྐྱེས་ནས་འོག་མིན་དུ་སྐྱེ་བ་ཕྱེད་དུ་འཕར་བ་དང༌། གཟུགས་ཀྱི་གནས་རྣམས་སུ་རིམ་གྱིས་སྐྱེས་ནས་འོག་མིན་དུ་སྐྱེ་བ་གནས་ཐམས་ཅད་དུ་འཆི་འཕོ་ཞིང་འཕར་བའི་བྱང་སེམས་ཉིད་ཡིན་པ་ཉིད་ཀྱིས་གོང་འཕོའི་མིང་ཅན། སྲིད་རྩེར་འགྲོ་ལས་གཞན་འཕར་བའི་མིང་ཅན་རྣམ་པ་གསུམ་མོ། །སྲིད་རྩེར་འགྲོ་བའི་མིང་ཅན་ནི། །འོག་མིན་འགྲོ་ལས་སྲིད་རྩེར་འགྲོ། །མྱ་ངན་ལས་འདའ་དཀའ་བའི་རྒྱུ་མཚན་གྱིས་འོག་མིན་འགྲོ་ ༼༩༨༽ བཤད་ནས། དེའི་འོག་ཏུ་སྲིད་རྩེར་འགྲོའི་མིང་ཅན་འཆད་པ་ལ། ཕྱིར་མི་འོང་འབྲས་གནས་ཙམ་པོ་དེ་ཉིད་ཀྱིས་བསམ་གཏན་མ་སྤེལ་བར་ཞི་གནས་ཤས་ཆེར་སྤྱད་པས་གནས་གཙང་མ་མ་གཏོགས་པ་གཟུགས་དང་གཟུགས་མེད་ཀྱི་གནས་རྣམས་སུ་རིམ་གྱིས་སྐྱེས་ནས་མྱང་འདས་མངོན་དུ་བྱེད་པས་ན་སྲིད་རྩེར་འགྲོ་ཡིན་པ་བཞིན་དུ། ཕྱིར་མི་འོང་གི་མིང་ཅན་གྱི་བྱང་སེམས་འཕགས་པ་དེ་ཉིད་གཞན་དོན་དུ་འགྱུར་ན། གནས་གནས་གཙང་མ་མ་གཏོགས་པ་ཚངས་རིས་ནས་སྲིད་རྩེའི་བར་ཐམས་ཅད་དུ་སྐྱེས་ནས་འཚང་རྒྱ་བའི་ཆ་ནས་ཕྱིར་མི་འོང་སྲིད་རྩེར་འགྲོའི་མིང་ཅན་དེ་གཞན་དོན་དུ་འགྱུར་ན་གཟུགས་མེད་དུ་སྐྱེས་ནས་འཚང་རྒྱ་བའི་ཆ་ནས་གཟུགས་མེད་ཉེར་འགྲོའི་མིང་ཅན། ཡང་ན་གཟུགས་ཀྱི་སྒོམ་སྤང་ཅི་རིགས་པ་སྤངས་པས་གཟུགས་ཀྱི་འདོད་ཆགས་དང་བྲལ་བའི་མིང་ཅན་དེ་དབྱེ་གཞི། དབྱེ་ངོ་སྲིད་པ་ཐ་མ་པའི་བྱང་སེམས་དེ་ཚེ་འདི་ཉིད་ལ་འཚང་རྒྱ་བའི་ཆ་ནས་ཕྱིར་མི་འོང་མཐོང་ཆོས་ཞི་བའི་མིང་ཅན་དང༌།

ཐོད་རྒལ་གྱི་སྙོམས་འཇུག་ལ་སྙོམས་པར་ཞུགས་ནས་འཚང་རྒྱ་བའི་བྱང་སེམས་འཕགས་པ་དེ་ཤེས་རབ་ཀྱི་ལུས་ཀྱིས་འགོག་པའི་སྙོམས་འཇུག་མངོན་དུ་བྱེད་པའི་ཆ་ནས་ཕྱིར་མི་འོང་ལུས་མངོན་བྱེད་ཀྱི་མིང་ཅན། འོག་མིན་འགྲོ་ལས་གཞན་རྣམ་པ་གཉིས་སོ། །དགྲ་བཅོམ་ཞུགས་པའི་མིང་ཅན་ནི། ཕྱིར་འོང་འབྲས་གནས་ཁྱད་པར་ཅན་རྣམས་ནི་དགྲ་བཅོམ་པའི་འབྲས་བུ་མངོན་དུ་བྱ་བའི་ཕྱིར་ཞུགས་ ༼༩༩༽ པ་ཡིན་པའི་ཕྱིར་མི་འོང་འབྲས་གནས་ཁྱད་པར་ཅན་གྱི་མིང་ཅན་བཤད་ནས་དེའི་འོག་ཏུ་དགྲ་བཅོམ་ཞུགས་པའི་མིང་ཅན་འཆད་པ་ལ། ས་བཅུ་པའི་བྱང་སེམས་ནི་སངས་རྒྱས་མངོན་དུ་བྱ་བའི་ཕྱིར་ཞུགས་པའི་ཆ་ནས་དགྲ་བཅོམ་ཞུགས་པའི་མིང་གི་བཏགས་པ་ཡིན་ནོ། །དགོས་གནོད་འགྲེ། རང་སངས་རྒྱས་ཀྱི་མིང་ཅན་ནི། དགྲ་བཅོམ་ཞུགས་པ་རྣམས་རང་དོན་དུ་བྱང་ཆུབ་མངོན་དུ་བྱེད་པར་འགྱུར་བས་དགྲ་བཅོམ་ཞུགས་པ་བཤད་ནས། དེའི་འོག་ཏུ་བསེ་རུ་རང་སངས་རྒྱས་ཀྱི་མིང་ཅན་འཆད་པ་ལ། སངས་རྒྱས་དང་ཉན་ཐོས་མི་བཞུགས་པའི་འཇིག་རྟེན་གྱི་ཁམས་སུ་བྱོན་ནས་སྒྲ་མེད་པར་ལུས་ཀྱི་སྒོ་ནས་ཆོས་བསྟན་ཏེ་སེམས་ཅན་གྱི་དོན་བྱེད་པའི་བྱང་སེམས་འཕགས་པ་དེ་སྒྲ་མེད་ལུས་ཀྱི་སྒོ་ནས་ཆོས་སྟོན་པའི་ཆ་ནས་རང་སངས་རྒྱས་ཀྱི་མིང་གིས་བཏགས་པ་ཡིན་ནོ། དགོས་པ་རང་བྱང་ཆུབ་ལ་མོས་པའི་གདུལ་བྱ་རྣམས་རང་བྱང་ཆུབ་ལ་འགོད་པའི་ཕྱིར་དུའོ། །དངོས་ལ་གནོད་བྱེད་ཕྱིར་མི་ལྡོག་པའི་བྱང་སེམས་ཡིན་པས་སོ། །ངག་དོན་ནི། ཤེས་བྱ་ཆོས་ཅན། དགྲ་བཅོམ་ཞུགས་པའི་མིང་ཅན་བཤད་ནས་དེའི་འོག་ཏུ་རང་སངས་རྒྱས་ཀྱི་མིང་ཅན་འཆད་པ་ལ་རྒྱུ་མཚན་ཡོད་དེ། དགྲ་བཅོམ་ཞུགས་པ་རྣམས་རང་དོན་དུ་བྱང་ཆུབ་མངོན་དུ་བྱེད་པར་འགྱུར་བའི་ཕྱིར། གཞན་སྔར་གྱིས་རིགས་འགྲེ། གཉིས་པ་ནི། མདོར་ན་འབྲས་བུ་དང་པོ་ལ་ལྔ། གཉིས་པ་ལ་ ༼༡༠༠༽ གཉིས། གསུམ་པ་ལ་བཅུ། བཞི་པ་ལ་གཅིག རང་སངས་རྒྱས་ཀྱི་མིང་ཅན་གཅིག་སྟེ།

རྩ་ཚིག་གིས་ཡོངས་སུ་ཟིན་པ་བཅུ་བདུན། རྒྱུན་ཞུགས་དང༌། ཕྱིར་འོང་འབྲས་གནས་ཙམ་པོ་དགྲ་བཅོམ་ཞུགས་པའི་མིང་ཅན་དང་གསུམ་ཁ་བསྐངས་པའི་ཉི་ཤུའོ། །དག་གཅིག་ནི་གཉིས་ཚིག་དང་ལྔ་ནི་འབྱེད་པ་གཅིག་ནི་ཁོ་ནའི་དོན་ནོ། །བཏགས་པའི་དགོས་པ་ནི། ཉི་ཁྲི་སྣང་བ་ལས། ཉན་ཐོས་ཀྱི་ལམ་གྱིས་ཐོབ་པར་བྱ་བའི་རྒྱུན་དུ་ཞུགས་པ་ལ་སོགས་པ་གང་དག་ཡིན་པ་དང༌། རང་སངས་རྒྱས་ཀྱི་ལམ་གྱིས་ཐོབ་པར་བྱ་བའི་རང་སངས་རྒྱས་ཉིད་གང་ཡིན་པ་དེ་དག་ནི། བྱང་ཆུབ་སེམས་དཔའི་ལམ་གང་ཡིན་པ་དེ་དང་དེས་རེ་ཞིག་ཐོབ་པར་མི་བྱེད་དོ། །དེ་ལྟ་ན་ཡང་སེམས་ཅན་རྣམས་རྒྱུན་དུ་ཞུགས་པ་ནས་རང་བྱང་ཆུབ་ཀྱི་བར་ལ་འཇོག་པ་ཡིན་ནོ། །ཇི་སྐད་དུ་མདོ་ལས། ཤཱ་རིའི་བུ་བྱང་ཆུབ་སེམས་དཔའ་ཆེན་པོ་གང་དག་དྲན་པ་ཉེ་བར་བཞག་པ་ནས་ལམ་གྱི་ཡན་ལག་ཐོབ་པ་ནི་རྒྱུད་དུ་ཞུགས་པའི་འབྲས་བུ་ནས། རང་སངས་རྒྱས་ཉིད་ཀྱི་བར་ཐོབ་པར་མི་བྱེད་ཀྱང༌། དེ་དག་ལ་སེམས་ཅན་རྣམས་འཇོག་པར་བྱེད་དོ་ཞེས་གསུངས་པ་བཞིན་ནོ། །གསུམ་པ་ལ། མཚམས་སྦྱར། མདོར་བསྟན། རྒྱས་པར་བཤད་པ་གསུམ། ༼༡༠༡༽ དང་པོ་ནི། ཤེས་བྱ་ཆོས་ཅན། མངོན་རྟོགས་རྒྱན་འདིར་གདམས་ངག་བསྟན་ནས་དེའི་རྗེས་སུ་ངེས་འབྱེད་ཡན་ལག་བསྟན་པ་ལ་རྒྱུ་མཚན་ཡོད་དེ། ཐེག་ཆེན་ལས་དང་པོ་པས་གོང་དུ་བསྟན་པ་དེ་ལྟ་བུའི་གདམས་ངག་ཐོབ་པ་ཉམས་སུ་བླངས་པ་ལས་ངེས་འབྱེད་ཡན་ལག་འབྱུང་བས་སོ། །གཉིས་པ་ལ། དངོས་བསྟན་དབུ་མ་པའི་སྦྱོར་ལམ་ཁྱད་པར་ལྔ་ལྡན་དང༌། ཤུགས་བསྟན་ཉན་རང་གི་སྦྱོར་ལམ་ཁྱད་པར་ལྔ་དང་བྲལ་བ་གཉིས་ལས། དང་པོ་ནི། སེམས་ཅན་ཐམས་ཅད་སྡུག་བསྔལ་ལས་སྐྱོབ་པའི་བསམ་པ་དང་ལྡན་པས་ན་སྐྱོབ་པ་བྱང་སེམས་ཆེན་པོའི་ངེས་འབྱེད་ཆ་མཐུན་དྲོད་ ༼༡༠༢༽ རྩེ་བཟོད་མཆོག་རེ་རེ་ལ་ཆུང་ངུ་དང་འབྲིང་དང་ཆེན་པོ་ཡོད་པ་རྣམས་ནི། ཉན་ཐོས་དང་བསེ་རུ་ལྟ་བུའི་རང་སངས་རྒྱས་དང་ཚོགས་དང་སྤྱོད་པའི་རང་སངས་རྒྱས་ཀྱི་དྲོད་རྩེ་བཟོད་མཆོག་ལས་ཁྱད་དུ་འཕགས་པ་ཡིན་ནོ། །གང་གི་སྒོ་ནས་ན།

རྣམ་མཁྱེན་ཡིད་བྱེད་དང་ལྡན་པས་ཆོས་ཀྱི་བདག་ཏུ་ལྟ་བའི་གཉེན་པོར་འོག་ནས་འཆད་པར་འགྱུར་བའི་དམིགས་པའི་ཁྱད་པར་གྱི་ངོ་བོ་ཉིད་བདེན་བཞིའི་ཁྱད་པར་གྱི་ཆོས་ལ་སྒྱུ་མ་ལྟ་བུར་དམིགས་པ་དང༌། རྣམ་མཁྱེན་ཡིད་བྱེད་དང་ལྡན་པས་བདེན་བཞི་མི་རྟག་སོགས་སུ་འཛིན་པ་ཆོས་ཀྱི་བདག་ཏུ་ལྟ་བའི་གཉེན་པོར་བདེན་བཞི་མི་རྟག་པ་ལ་སོགས་པར་མངོན་པར་ཞེན་པ་དང་ལྷག་པར་གནས་པ་དང༌། ཀུན་ཤེས་པ་མེད་པའི་ཆོས་ཉིད་ཀྱི་རྣམ་པར་རྟོག་པ་དང༌། ཐེག་པ་གསུམ་གྱི་རྟོགས་པ་ཡོན་ཏན་ཡར་ལྡན་དུ་ཐོབ་པའི་རྒྱུ་བྱེད་པ་དང༌། ཐེག་ཆེན་དགེ་བའི་བཤེས་གཉེན་དོན་གཉིས་འགྲུབ་པའི་ཐབས་ལ་མཁས་པའི་མཚན་ཉིད་ཅན་གྱིས་ཐེག་པ་ཆེན་པོར་དངོས་སུ་ཡོངས་སུ་འཛིན་པ་དང༌། རང་འབྲས་མཐོང་ལམ་སྒོམ་ལམ་གྱི་སྤང་བྱ་དང་རིགས་གཅིག་པ་རྣམ་མཁྱེན་ཡིད་བྱེད་དང་ལྡན་པས་རང་བཞིན་མེད་པར་ཞེན་པའི་གཟུང་འཛིན་གྱི་རྣམ་རྟོག་བཞི་དང་མཚུངས་ལྡན་དུ་བརྟེན་པས་ཏེ་འབྱུང་བའི་སྒོ་ནས་སོ། །བྱང་སེམས་ཆེན་པོའི་ངེས་འབྱེད་ཆ་མཐུན་རྣམས་གང་ཞེ་ན། བྱང་སེམས་ཆེན་པོ་རྣམས་ཀྱི་ངེས་འབྱེད་ཆ་མཐུན་གྱི་རྒྱུ་ཚོགས་ལམ་ཆུང་འབྲིང་ཆེ་གསུམ་གྱི་ནང་ནས་ཐོས་བསམ་རབ་ཀྱི་མཐར་ཕྱིན་པ་ཐོབ་པའི་ ༼༡༠༣༽ ཐར་པ་ཆ་མཐུན་གྱི་དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་ངོ་བོའི་དགེ་བ་རྫོགས་པའི་འོག་ཏུ་འབྱུང་བ། ངོ་བོ་འཇིག་རྟེན་པའི་བསྒོམས་བྱུང་གཙོ་བོར་གྱུར་པ། རྣམ་པ་བདེན་བཞི་མངོན་སུམ་དུ་རྟོགས་པ་དང་རྗེས་སུ་མཐུན་པའོ། །མདོར་ན་ངེས་འབྱེད་ཆ་མཐུན་གྱི་མཚན་ཉིད། རང་རྒྱུ་ཚོགས་ལམ་གྱི་རྗེས་སུ་བྱུང་བའི་འཇིག་རྟེན་པའི་སྒོམ་བྱུང་གཙོ་བོར་གྱུར་པ་གང་ཞིག བདེན་པ་བཞི་མངོན་སུམ་དུ་རྟོགས་པ་དང་རྗེས་སུ་མཐུན་པ། དབྱེ་ན་བྱང་སེམས་ཉན་རང་གི་ངེས་འབྱེད་ཆ་མཐུན་གསུམ། བྱང་སེམས་ཆེན་པོའི་ངེས་འབྱེད་ཆ་མཐུན་གྱི་མཚན་ཉིད།

རང་རྒྱུ་ཚོགས་ལམ་གྱི་རྗེས་སུ་བྱུང་བའི་བྱང་སེམས་སོ་སྐྱེའི་སྒོམ་བྱུང་གཙོ་བོར་གྱུར་པ་གང་ཞིག བདེན་བཞི་མངོན་སུམ་དུ་རྟོགས་པ་དང་རྗེས་སུ་མཐུན་པ། དབྱེ་ན་དྲོད་རྩེ་བཟོད་མཆོག་བཞི། མཚན་ཉིད། གང་ཞིག་རྣམ་པར་མི་རྟོགས་པའི་ཡེ་ཤེས་ཀྱི་མེ་སྐྱེ་བའི་སྔ་ལྟས་སུ་གྱུར་པ། གང་ཞིག་མི་མཐུན་ཕྱོགས་ཀྱིས་གཡོ་བར་ནུས་པ་རྣམས་ཀྱི་ནང་ནས་མཆོག་ཏུ་གྱུར་པ། གང་ཞིག་འཇིག་རྟེན་པའི་ཆོས་ལ་བཟོད་པའི་ངེས་འབྱེད་ཆ་མཐུན་གསུམ་པ། གང་ཞིག་འཇིག་རྟེན་པའི་ཆོས་རྣམས་ཀྱི་ནང་ནས་བཟོད་པ་ལས་མཆོག་ཏུ་གྱུར་པ། ཆུང་ངུ་དང་འབྲིང་དང་ཆེན་པོའི་རིགས་ཤེས་པར་བྱ་བའི་ཕྱིར་རམ། དབང་པོ་རྟུལ་པོ་ལ་སོགས་པའི་གང་ཟག་ཐ་དད་ཀྱང་དམིགས་པ་ལ་སོགས་པའི་ཁྱད་པར་ཤེས་པར་བྱ་བའི་ཕྱིར་དུ་རེ་རེའི་མཇུག་ཏུ་གྱུར་པ་ཞེས་བརྗོད་དོ། ། ༼༡༠༤༽ ཤེས་བྱ་ཆོས་ཅན། དྲོད་ཀྱི་འོག་ཏུ་རྩེ་མོ། དེའི་འོག་ཏུ་བཟོད་པ། དེའི་འོག་ཏུ་ཆོས་མཆོག་བསྟན་པ་ལ་རྒྱུ་མཚན་ཡོད་དེ། དེ་བཞི་སྔ་མ་སྔ་མ་ལས་ཕྱི་མ་ཕྱི་མ་སྐྱེ་བས་སོ། །ཡན་ལག་གི་དབྱེ་བ་རེ་རེ་ལའང་ཆུང་ངུ་འབྲིང་དང་ཆེན་པོ་གསུམ་གསུམ། དེ་གསུམ་གྱི་ཁྱད་པར་དྲོད་རྩེ་བཟོད་མཆོག་བཞི་བོ་རིམ་གྱིས་སྐྱེ་བས་དང་པོར་སྐྱེས་པ་ཆུང་ངུ༌། བར་དུ་སྐྱེས་པ་འབྲིང༌། ཐ་མར་སྐྱེས་པ་ཆེན་པོ་ཡིན་ཏེ། ངེས་འབྱེད་ཆ་མཐུན་རྣམས་ཀྱིས་སྒོམ་པའི་གནས་སྐབས་སྔ་མ་སྔ་མ་ལས་ཕྱི་མ་ཕྱི་མར་ཁྱད་པར་དུ་འཕགས་པར་འགྲོ་བའི་ཕྱིར་རོ། །ཡང་ན་བྱང་ཆུབ་སེམས་དཔའ་དང་འབྲེལ་བའི་གང་ཟག་དབང་པོ་རྟུལ་པོ་དང༌། འབྲིང་དང༌། རྣོན་པོའི་རྒྱུད་ལ་ཡོད་པའི་བྱེ་བྲག་གིས་ཆུང་ངུ་དང་འབྲིང་དང་ཆེན་པོ་ཡིན་ནོ། །ངག་དོན་ནི། བྱང་སེམས་ཆེན་པོའི་ངེས་འབྱེད་ཆ་མཐུན་དྲོད་རྩེ་བཟོད་མཆོག་ཆོས་ཅན། ཉན་རང་གི་དྲོད་སོགས་ལས་ཁྱད་པར་དུ་འཕགས་པ་ཡིན་ཏེ། རྣམ་མཁྱེན་ཡིད་བྱེད་དང་ལྡན་པས་ཆོས་ཀྱི་བདག་ཏུ་ལྟ་བའི་གཉེན་པོར་བདེན་བཞིའི་ཆོས་ཉིད་མི་རྟག་སོགས་སྒྱུ་མ་ལྟ་བུར་དམིགས་པའི་ཕྱིར་དང༌།

རྣམ་མཁྱེན་ཡིད་བྱེད་དང་ལྡན་པས་ཆོས་ཀྱི་བདག་ཏུ་ལྟ་བའི་གཉེན་པོར་མངོན་ཞེན་སོགས་མེད་པ་ཆོས་ཉིད་ཀྱིས་རྣམ་པར་རྟོགས་པའི་ཕྱིར་དང༌། ཐེག་པ་གསུམ་གྱི་རྟོགས་པ་ཡོན་ཏན་ཡར་ལྡན་དུ་ཐོབ་པའི་རྒྱུ་བྱེད་པའི་ཕྱིར་དང༌། ཐེག་ཆེན་དགེ་བའི་བཤེས་གཉེན་གྱིས་ཐེག་པ་ཆེན་པོར་དངོས་སུ་ཡོངས་སུ་འཛིན་པའི་ཕྱིར་དང༌། རྣམ་ ༼༡༠༥༽ མཁྱེན་ཡིད་བྱེད་དང་ལྡན་པས་རང་བཞིན་མེད་པར་ཞེན་པའི་རྟོག་པ་དང་མཚུངས་པར་ལྡན་པའི་ཕྱིར། གཉིས་པ་ནི། ཉན་རང་གི་ངེས་འབྱེད་ཆ་མཐུན་དྲོད་རྩེ་བཟོད་མཆོག་ཆོས་ཅན། བྱང་སེམས་ཆེན་པོའི་ངེས་འབྱེད་ཆ་མཐུན་ལས་དམན་པ་ཡིན་ཏེ། བདག་ཉིད་དུལ་བ་དང་ཞི་བར་བྱ་བའི་ཕྱིར་དུ་གཟུགས་སུ་རུང་བ་ལ་སོགས་པའི་མཚན་ཉིད་ཅན་གྱི་དངོས་པོའི་བདག་ཉིད་ཀྱི་བདེན་པ་བཞི་ལ་དམིགས་པ་དང༌། རྟག་སོགས་སུ་འཛིན་པ་གང་ཟག་གི་བདག་དུ་ལྟ་བའི་གཉེན་པོར་བདེན་བཞི་མི་རྟག་པ་ལ་སོགས་པའི་རྣམ་པར་རྟོགས་པ་དང༌། ཐེག་དམན་རང་གི་མྱང་འདས་ཐོབ་པ་ཁོ་ནའི་ཆེད་དུ་བྱེད་པ་དང༌། ཐེག་ཆེན་དགེ་བའི་བཤེས་གཉེན་གྱིས་ཐེག་པ་ཆེན་པོར་དངོས་སུ་ཡོངས་སུ་འཛིན་པ་དང་བྲལ་བ་དང༌། རྣམ་མཁྱེན་ཡིད་བྱེད་དང་ལྡན་པས་རང་བཞིན་མེད་པར་ཞེན་པའི་རྟོག་པ་དང་མི་ལྡན་པར་འབྱུང་བའི་ཕྱིར་ཞེས་ཉན་ཐོས་ཀྱི་ལུང་ལས་འབྱུང་བའི་ཕྱིར་རོ། ། ༼༡༠༦༽ གསུམ་པ་ལ། དམིགས་རྣམ་རྒྱུ་གསུམ་དང༌། མཚུངས་ལྡན་རྟོག་པ་དང༌། ཡོངས་འཛིན་གྱི་ཁྱད་པར་རྒྱས་པར་བཤད་པ་གསུམ། དང་པོ་ལ། མདོར་བསྟན། རྒྱས་བཤད། བརྗོད་ཚུལ་ལ་མི་འཐད་པའི་རྩོད་པ་སྤོང་བའོ། །དང་པོ་ལ་གསུམ་ལས། དང་པོ་དངོས་ནི། བྱང་སེམས་ཆེན་པོའི་ངོས་འབྱེད་ཆ་མཐུན་རྣམས་ནི་བདེན་བཞིའི་ཆོས་ལ་དམིགས་པ་ཡིན་ནོ། །གང་གི་སྟོབས་ཀྱིས་ ༼༡༠༧༽ ན། བདེན་གཉིས་རྣམ་འབྱེད་ཀྱི་ཐབས་ལ་མཁས་པའི་སྟོབས་ཀྱིས་སོ། །ཇི་ལྟར་ན། མོས་པ་ཡིད་བྱེད་ཀྱི་དབང་དུ་བྱས་ནས་གནས་ལུགས་ཇི་ལྟར་ཡིན་པ་བཞིན་དུའོ། །རྣམ་པ་གང་གི་སྒོ་ནས་ན།

བཟོད་པ་འབྲིང་གི་གནས་སྐབས་ཁ་ཅིག་ཏུ་ནི་ལུས་ངག་ཡིད་གསུམ་མཚན་ཞིང་དང་བཅས་པ་དག་པ་ཐོབ་པའི་རྒྱུ་ཆོས་ཐམས་ཅད་རང་བཞིན་གྱིས་སྐྱེ་འགག་མ་དམིགས་པར་རྟོགས་པ་རྒྱུའི་རྣམ་པའི་སྒོ་ནས། ཆོས་མཆོག་ཆུང་ངུའི་གནས་སྐབས་ཁ་ཅིག་ཏུ་ནི་དཔའ་བར་འགྲོ་བ་ལ་སོགས་པའི་ཏིང་ངེ་འཛིན་རྣམས་སེམས་ཅན་ལ་ཕན་པའི་འབྲས་བུ་དང་ལྡན་པར་རྟོགས་པ་འབྲས་བུའི་རྣམ་པའི་སྒོ་ནས། བཟོད་པ་ཆུང་ངུའི་གནས་སྐབས་ཁ་ཅིག་ཏུ་ནི་གཟུགས་སོགས་དོན་དམ་པར་ངོ་བོ་ཉིད་མེད་པ་ཉིད་ཀུན་རྫོབ་ཏུ་གཟུགས་སོགས་ཀྱི་ངོ་བོར་རྟོགས་པ་བདེན་གཉིས་ཀྱི་ངོ་བོ་ཉིད་ཀྱི་རྣམ་པའི་སྒོ་ནས། ལྷག་མ་དགུའི་གནས་སྐབས་ཁ་ཅིག་ཏུ་ནི་མངོན་ཞེན་མེད་པ་ལ་སོགས་པ་ཆོས་ཉིད་ཀྱི་རྣམ་པའི་སྒོ་ནས་སོ། །ངག་དོན་ནི། བྱང་སེམས་ཆེན་པོའི་ངེས་འབྱེད་ཆ་མཐུན་རྣམས་ཆོས་ཅན། ཉན་རང་གི་ངེས་འབྱེད་ཆ་མཐུན་ལས་ཁྱད་དུ་འཕགས་པ་ཡིན་ཏེ། རྣམ་མཁྱེན་ཡིད་བྱེད་དང་ལྡན་པས་ཐབས་མཁས་པའི་སྟོབས་ཀྱིས་རྒྱུ་འབྲས་ངོ་བོ་ཉིད་ཆོས་ཉིད་ཀྱི་རྣམ་པའི་སྒོ་ནས་བདེན་བཞིའི་ཆོས་ཇི་ལྟར་ཡིན་པ་བཞིན་དུ་དམིགས་པ་ཡིན་པའི་ཕྱིར། བྱང་སེམས་ཆེན་པོའི་ངེས་འབྱེད་ཆ་མཐུན་རྣམས་ནི་རྒྱུ་ལ་སོགས་པ་ལས་གཞན་རྣམ་མཁྱེན་ཡིད་བྱེད་དང་ ༼༡༠༨༽ ལྡན་པའི་རང་ཉིད་དགེ་བཅུ་ལ་གནས་ནས་གདུལ་བྱ་གཞན་ཡང་དེ་ལ་འགོད་པ་ལ་སོགས་པའི་རྣམ་པའི་སྒོ་ནས་ཀྱང་བདེན་པ་བཞི་ལ་སྔ་མ་བཞིན་དུ་ཀུན་ཏུ་དམིགས་སོ་ཞེས་བྱ་བར་རྗེས་འཇུག་གི་གདུལ་བྱ་རྣམས་ཀྱི་ཤེས་པར་བྱའོ། །ངག་དོན། ཆོས་ཅན། སྒྲུབ་ཆོས་འདྲ། རྣམ་མཁྱེན་ཡིད་བྱེད་དང་ལྡན་པས་རང་ཉིད་དགེ་བཅུ་ལ་གནས་ནས་གདུལ་བྱ་གཞན་ཡང་དེ་ལ་འགོད་པ་ལ་སོགས་པའི་རྣམ་པའི་རྣམ་པའི་སྒོ་ནས་བདེན་བཞི་ཇི་ལྟར་ཡིན་པ་བཞིན་དུ་དམིགས་པའི་ཕྱིར། གཉིས་པ་རྒྱས་པར་མ་སྤྲོས་པའི་རྒྱུ་མཚན་ནི། དེ་ལྟ་བུའི་རྣམ་པ་གཞན་ཡང་ཡོད་ན་འདིར་མཐའ་དག་དངོས་སུ་མི་སྟོན་པའི་རྒྱུ་མཚན་ཅི་ཡིན་ཞེ་ན།

འདིར་དེའི་དམིགས་རྣམ་གྱི་ཚུལ་མདོར་བསྡུས་ཏེ་བཀྲོལ་བ་ཙམ་དུ་བརྗོད་པར་འདོད་པའི་རྒྱུ་མཚན་གྱིས་འདིར་དེའི་དམིགས་རྣམ་མཐའ་དག་རྣམ་པར་མ་སྤྲོས་སོ། །གསུམ་པ་ལུང་གཞན་དང་འགལ་བ་སྤང་པ་ནི། བྱེ་བྲག་ཏུ་སྨྲ་ 

༼༡༠༩༽ བ་ཁ་ཅིག་ན་རེ། བདེན་པ་བཞི་ལ་དེ་ལྟ་བུའི་རྣམ་པ་མི་འདྲ་བ་དུ་མའི་སྒོ་ནས་དམིགས་ན། མཛོད་ལས། དྲི་མེད་བཅུ་དྲུག་གཞན་རྣམ་མེད། །ཅེས་པ་དང་འགལ་ལོ་ཞེ་ན། བྱང་སེམས་ཆེན་པོའི་ངེས་འབྱེད་ཆ་མཐུན་གྱི་བདེན་པ་བཞི་ལ་རྣམ་པ་མི་འདྲ་བ་དུ་མའི་སྒོ་ནས་དམིགས་པ་འདི་ཆོས་ཅན། གཞན་ཐེག་པ་དམན་པའི་ལུང་ལ་བརྟེན་ནས་ཁྱོད་གནས་སྐབས་གང་དུ་ཡང་སུན་འབྱིན་པར་མི་རིགས་ཏེ། རྒྱུ་མཚན་གང་གི་ཕྱིར་ན་ཁྱོད་ཐེག་དམན་ལས་གཞན་ཐེག་པ་ཆེན་པོའི་རྣམ་གཞག་ཐུན་མོང་མ་ཡིན་པ་ཡིན་པའི་ཕྱིར། གཉིས་པ་ལ་གཉིས་ལས། སྤྱིའི་མཚམས་སྦྱར་བ་ནི། དམིགས་པ་མི་རྟག་ལ་སོགས་པ། ནས། ཆུང་དང་འབྲིང་དང་ཆེན་པོ་ཡིན། །ཞེས་པའི་བར་གྱི་བར་སྐབས་ཀྱི་ཚིགས་སུ་བཅད་པ་བདུན་ཆོས་ཅན། ཁྱོད་ཀྱི་བྱང་སེམས་ཆེན་པོའི་ངེས་འབྱེད་ཆ་མཐུན་གྱི་དམིགས་རྣམ་རྒྱུ་གསུམ་གྱི་ཁྱད་པར་བཤད་པ་ལ་དགོས་པ་ཡོད་དེ། ཁྱོད་ཀྱི་དེ་བཤད་པས་དེའི་དམིགས་རྣམ་རྒྱུ་གསུམ་ ༼༡༡༠༽ གྱི་ཁྱད་པར་གང་ཡིན་སྙམ་པའི་དོགས་པ་བསལ་ནས་དེའི་ཁྱད་པར་ཤེས་པའི་ཕྱིར་ཞེས་མཚམས་སྦྱར་ནས། དོན་དངོས་ལ་བཞི་ལས། དང་པོ་དྲོད་ཀྱི་དམིགས་རྣམ་རྒྱུ་གསུམ་རྒྱས་པར་བཤད་པ་ནི། དམིགས་པ་མི་རྟག་ལ་སོགས་པ། ནས། གནས་དང་རྟགས་དང་བརྗོད་དུ་མེད། །དེ་ལྟར་དྲོ་བར་གྱུར་པ་ནི། །ཆུང་དང་འབྲིང་དང་ཆེན་པོ་ཡིན། །ཞེས་བྱ་བ་ལ་མཚམས་སྦྱར་བ་ནི། ཤེས་བྱ་ཆོས་ཅན། མངོན་རྟོགས་རྒྱན་འདིར། ངེས་འབྱེད་ཆ་མཐུན་བཞིའི་ནང་ནས་དང་པོ་དྲོད་ཀྱི་དམིགས་པ་དང༌། རྣམ་པའི་ཁྱད་པར་བསྟན་པ་ལ་རྒྱུ་མཚན་ཡོད་དེ། ངེས་འབྱེད་ཆ་མཐུན་བཞིའི་ནང་ནས་དྲོད་དང་པོར་འབྱུང་བའི་ཕྱིར་ཞེས་མཚམས་སྦྱར་ནས། ཚིག་དོན་བཀྲོལ་བ་ནི། དྲོད་ལ་གསུམ་ཡོད་པ་དེ་ལ་དེའི་ནང་ནས་དང་པོར་དྲོད་ཆུང་ངུ་ནི་བྱང་སེམས་ཆེན་པོའི་ངེས་འབྱེད་ ༼༡༡༡༽ ཆ་མཐུན་དྲོད་ཆུང་ངུ་རྣམས་ཀྱིས་ནི་རྣམ་མཁྱེན་ཡིད་བྱེད་དང་ལྡན་པས་ཐབས་མཁས་པའི་སྟོབས་ཀྱིས་བདེན་བཞིའི་རྟེན་ཅན་མི་རྟག་པ་ལ་སོགས་པའི་རྣམ་པ་བཅུ་དྲུག་ཇི་ལྟར་ཡིན་པ་བཞིན་དམིགས་པ་ཡིན་ནོ། །རྣམ་པ་གང་གི་སྒོ་ནས་ན་མངོན་པར་ཞེན་པ་དང་ལྷག་པར་དམིགས་པ་དང་ཀུན་ཤེས་པ་འགོག་པ་ཆོས་ཉིད་ཀྱི་རྣམ་པའི་སྒོ་ནས་སོ། །མངོན་པར་ཞེན་པ་དང་ལྷག་པར་དམིགས་པ་ཀུན་ཤེས་པ་གསུམ་གྱི་ཁྱད་པར་ནི་མངོན་པར་ཞེན་པ་ཆུང་ངུ་འབྲིང་དང་ཆེན་པོ་ཆེན་པོ་ཡིན་ནོ། །སློབ་དཔོན་གྱིས་སྡུག་བསྔལ་ལ་སོགས་པ་བདེན་པ་བཞི་ལ་མངོན་ཞེན་སོགས་འགོག་ཅེས་པ་མི་འཐད་དེ།

བདེན་བཞིའི་ཆོས་མི་རྟག་སོགས་བཅུ་དྲུག་ལ་དམིགས་ནས་དེ་ལ་མངོན་ཞེན་སོགས་འགོག་པའི་རྣམ་པ་ཡིན་པའི་ཕྱིར་རོ། །ངག་དོན་ནི། བྱང་སེམས་ཆེན་པོའི་ངེས་འབྱེད་ཆ་མཐུན་དྲོད་ཆུང་ངུ་ཆོས་ཅན། ཉན་རང་གི་སྦྱོར་ལམ་དྲོད་ལས་ཁྱད་དུ་འཕགས་པ་ཡིན་ཏེ། རྣམ་མཁྱེན་ཡིད་བྱེད་དང་ལྡན་པས་ཐབས་མཁས་པའི་སྟོབས་ཀྱིས་མངོན་ཞེན་སོགས་འགོག་པ་ཆོས་ཉིད་ཀྱི་རྣམ་པའི་སྒོ་ནས་བདེན་བཞིའི་རྟེན་ཅན་མི་རྟག་ལ་སོགས་བཅུ་དྲུག་ཇི་ལྟར་ཡིན་པ་བཞིན་དམིགས་པའི་ཕྱིར། སྦྱོར་ལམ་དྲོད་དུ་མ་ཟད་བྱང་སེམས་ཆེན་པོའི་དྲོ་བ་ལ་སོགས་པའི་ངེས་འབྱེད་ཆ་མཐུན་ཐམས་ཅད་ཀྱང་ཐེག་པ་གསུམ་ཅར་གྱི་རྟོག་པ་ཡོན་ཏན་ཡར་ལྡན་དུ་འཐོབ་པའི་རྒྱུའི་ངོ་བོ་ཡིན་པར་རྗེས་འཇུག་གི་གདུལ་བྱ་རྣམས་ཀྱིས་ཁོང་དུ་ཆུད་པར་བྱའོ། །ངག་དོན་ནི་མདོར་བསྟན་ ༼༡༡༢༽ བཞིན་ནོ། །བྱང་སེམས་ཆེན་པོའི་ངེས་འབྱེད་ཆ་མཐུན་དྲོད་འབྲིང་པོ་རྣམས་ཀྱིས་ནི་རྣམ་མཁྱེན་ཡིད་བྱེད་དང་ལྡན་པས་བདེན་གཉིས་རྣམ་འབྱེད་ཀྱི་ཐབས་ལ་མཁས་པའི་སྟོབས་ཀྱིས་གཟུགས་སོགས་མོས་པ་ཡིད་ལ་བྱེད་པའི་འདུ་བ་སྒྲུབ་པ་དང་འགོད་པ་དགག་པར་མི་དམིགས་ཤིང༌། དེ་ཁོ་ན་ཉིད་ཡིད་ལ་བྱེད་པས་མི་མཐོང་བའི་བདེན་བཞིའི་ཆོས་ཇི་ལྟར་ཡིན་པ་བཞིན་དམིགས་པ་ཡིན་ནོ། །རྣམ་པ་གང་གི་ན། གནས་པ་དང་བྲལ་བ་རྒྱུན་མི་འདྲ་བར་འཇུག་པར་རང་མཚན། གནས་པ་རྒྱུན་འདྲ་བར་འཇུག་པ་སྤྱི་མཚན། དེ་གཉིས་ཀྱི་མཚན་ཉིད་དོན་བྱེད་ནུས་མི་ནུས་གཉིས་ཡིན་ལུགས་ལ་མ་གྲུབ་པ་ཆོས་ཉིད་ཀྱི་རྣམ་པའི་སྒོ་ནས་སོ། །སོ་སྐྱེའི་རྒྱུད་ཀྱི་ཡིད་བྱེད་ནི་མོས་པ་ཡིད་ལ་བྱེད་པ། འཕགས་པའི་རྒྱུད་ཀྱི་ཡིད་བྱེད་ནི་དེ་ཁོ་ན་ཉིད་ཡིད་ལ་བྱེད་པ་ཡིན་ནོ། །ངག་དོན་ནི། བྱང་སེམས་ཆེན་པོའི་ངེས་འབྱེད་ཆ་མཐུན་གྱི་དྲོད་འབྲིང་པོ་རྣམས་ཆོས་ཅན། ཆོས་འདྲ། རྣམ་མཁྱེན་ཡིད་བྱེད་དང་ལྡན་པས་བརྗོད་བྱ་རང་སྤྱིའི་མཚན་ཉིད་མ་གྲུབ་པ་ཆོས་ཉིད་ཀྱི་རྣམ་པའི་སྒོ་ནས་ཡིད་བྱེད་གཉིས་ཀྱི་ཡིན་ལུགས་ལ་དགག་སྒྲུབ་ཏུ་མི་དམིགས་ཤིང་མི་མཐོང་བའི་བདེན་བཞིའི་ཆོས་ཇི་ལྟར་ཡིན་པ་བཞིན་དམིགས་པའི་ཕྱིར།

ཡང་ན་རྣམ་མཁྱེན་ཡིད་བྱེད་དང་ལྡན་པས་ཡིད་བྱེད་གཉིས་ཀྱིས་དགག་སྒྲུབ་མི་དམིགས་ཤིང་མི་མཐོང་བའི་བདེན་བཞིའི་ཆོས་ཇི་ལྟར་ཡིན་པ་བཞིན་དམིགས་པའི་ཕྱིར་དང༌། རྣམ་མཁྱེན་ཡིད་བྱེད་དང་ལྡན་པས་ཡིན་ལུགས་ལ་བརྗོད་བྱ་རང་སྤྱིའི་ ༼༡༡༣༽ མཚན་ཉིད་ཡོད་པ་མ་ཡིན་པ་ཆོས་ཉིད་ཀྱི་རྣམ་པར་རྟོགས་པའི་ཕྱིར། ཆོས་ཅན། ཡིན་ལུགས་ལ་བརྗོད་བྱ་རང་སྤྱིའི་མཚན་ཉིད་ཡོད་པ་མ་ཡིན་ཏེ། ཡིན་ལུགས་ལ་བརྗོད་བྱེད་ཐམས་ཅད་ཡོད་པ་མ་ཡིན་པའི་ཕྱིར། འདིས་འོག་མ་རྣམས་ཀྱང་རིགས་འགྲེའོ། །བྱང་སེམས་ཆེན་པོའི་ངེས་འབྱེད་ཆ་མཐུན་དྲོད་ཆེན་པོ་རྣམས་ཀྱིས་ནི་རྣམ་མཁྱེན་ཡིད་བྱེད་དང་ལྡན་པས་གཟུགས་ནས་སངས་རྒྱས་ཀྱི་བར་གྱི་ཆོས་ཐམས་ཅད་བརྡར་བཏགས་པའི་ཆོས་ཐ་སྙད་པ་ཡིན་པར་དམིགས་པ་དང༌། རྣམ་མཁྱེན་ཡིད་བྱེད་དང་ལྡན་པས་ཡིན་ལུགས་ལ་དགེ་མི་དགེ་ལ་སོགས་པའི་ཆོས་གང་དུ་ཡང་བརྗོད་དུ་ཡོད་པ་མ་ཡིན་པ་ཆོས་ཉིད་ཀྱི་རྣམ་པར་རྟོགས་པས་ཉན་རང་གི་དྲོད་ལས་ཁྱད་དུ་འཕགས་པ་ཡིན་ནོ། །ཚུལ་དེ་ལྟར་ན་གཞུང་འདིའི་བསྟན་བྱའི་གཙོ་བོར་གྱུར་པའི་དམིགས་རྣམ་རྒྱུ་གསུམ་དང་ལྡན་པའི་བྱང་སེམས་ཀྱི་མངོན་རྟོགས་མཚན་གཞི། ཐེག་ཆེན་གྱི་སྦྱོར་ལམ་དྲོད་དུ་མཚོན། གང་ཞིག་ཐེག་ཆེན་གྱི་མཐོང་ལམ་རྣམ་པར་མི་རྟོགས་པའི་ཡེ་ཤེས་ཀྱི་མེ་སྐྱེ་བའི་སྔ་ལྟས་ཡིན་པའི་ཕྱིར། དབྱེ་ན། དམིགས་རྣམ་དང་ལྡན་པའི་དྲོད་ཆུང་ངུ་དང་འབྲིང་པོ་དང་ཆེན་པོ་རྣམ་པ་གསུམ་མོ། །རྩེ་མོའི་དམིགས་རྣམ་རྒྱས་པར་བཤད་པ་ནི། གཟུགས་སོགས་མི་ ༼༡༡༤༽ གནས་དེ་དག་ནི། །ནས། ཐམས་ཅད་དམིགས་སུ་མེད་པར་རོ། །དེ་ལྟར་རྩེ་མོར་གྱུར་པ་ནི། །ཆུང་དང་འབྲིང་དང་ཆེན་པོ་ཡིན། །ཞེས་བྱ་བ་ལ། མཚམས་སྦྱར་བ་ནི། ཤེས་བྱ་ཆོས་ཅན། དྲོད་ཀྱི་དམིགས་རྣམ་བཤད་ཟིན་ནས་དེའི་འོག་ཏུ་རྩེ་མོའི་དམིགས་རྣམ་འཆད་པ་ལ་རྒྱུ་མཚན་ཡོད་དེ། རྒྱུ་དྲོད་ལས་འབྲས་བུ་རྩེ་མོ་འབྱུང་བའི་ཕྱིར།

ཚིག་དོན་བཀྲོལ་བ་ནི། མདོ་དང་འཕགས་པ་ལྟར་ན། བདེན་བཞི་སོ་སོར་མ་ཕྱེ་བ་དང་བདེན་བཞི་སོ་སོར་ཕྱེ་བའི་རྩེ་མོ་ཆུང་ངུའི་དམིགས་རྣམ་གཅིག འབྲིང་དང་ཆེན་པོའི་དམིགས་རྣམ་གཉིས་ཏེ་གསུམ་ལས་དང་པོ་ནི། བྱང་སེམས་ཆེན་པོའི་ངེས་འབྱེད་ཆ་མཐུན་རྩེ་མོ་ཆུང་ངུ་རྣམས་ཀྱིས་ནི་བདེན་བཞིའི་ཆོས་གཟུགས་སོགས་དེ་ཁོ་ན་གནས་བྱ་དང་བྲལ་བ་ལ་དམིགས་པ་ཡིན་ནོ། །རྣམ་པ་གང་གི་སྒོ་ནས་ན། གཟུགས་སོགས་དང་གཟུགས་སོགས་ཀྱི་སྟོང་ཉིད་དེ་གཉིས་གཅིག་གི་རང་བཞིན་གཅིག་སྟེ་དབྱེར་མེད་པ་ཆོས་ཉིད་ཀྱི་རྣམ་པའི་སྒོ་ནས་སོ། །ཚུལ་ཇི་ལྟར་ན། མོས་པ་ཡིད་བྱེད་ཀྱི་དབང་དུ་བྱས་ནས་གནས་ལུགས་ཇི་ལྟར་ཡིན་པ་བཞིན་དུའོ། །གང་གི་སྟོབས་ཀྱིས་ན། རྣམ་མཁྱེན་ཡིད་བྱེད་དང་ལྡན་པས་བདེན་གཉིས་རྣམ་འབྱེད་ཀྱི་ཐབས་མཁས་པའི་སྟོབས་ཀྱིས་སོ། །ངག་དོན། བྱང་སེམས་ཆེན་པོའི་ངེས་འབྱེད་ཆ་མཐུན་རྩེ་མོ་ཆུང་ངུ་ཆོས་ཅན། ཉན་རང་གི་རྩེ་མོ་ལས་ཁྱད་དུ་འཕགས་པ་ཡིན་ཏེ། རྣམ་མཁྱེན་ཡིད་བྱེད་དང་ལྡན་པས་གཟུགས་སོགས་དང་གཟུགས་ཀྱི་སྟོང་ཉིད་དེ་གཉིས་དབྱེར་མེད་ ༼༡༡༥༽ པ་ཆོས་ཉིད་ཀྱི་རྣམ་པའི་སྒོ་ནས་གཟུགས་སོགས་དེ་ཁོ་ནར་གནས་བྱ་དང་བྲལ་བ་དམིགས་པ་ཡིན་པའི་ཕྱིར། གཟུགས་སོགས་དེ་དག་ཆོས་ཅན། དེ་ཁོ་ནར་གནས་བྱ་དང་བྲལ་བ་ཡིན་ཏེ། ཁྱོད་དེ་ཁོ་ན་རང་གི་ངོ་བོར་གྱུར་པའི་རང་བཞིན་གྱིས་སྟོང་པའི་ཕྱིར། བདེན་བཞི་སོ་སོར་ཕྱེ་བའི་དམིགས་རྣམ་ནི། བྱང་སེམས་ཆེན་པོའི་ངེས་འབྱེད་ཆ་མཐུན་རྩེ་མོ་ཆུང་ངུ་རྣམས་ཀྱིས་ནི་བདེན་བཞིའི་ཆོས་གཟུགས་སོགས་དེ་རྣམས་དེ་ཁོ་ནར་མི་རྟག་སྡུག་བསྔལ་སོགས་སུ་གནས་བྱ་དང་བྲལ་བར་དམིགས་པ་ཡིན་ནོ། །རྣམ་པ་གང་གི་སྒོ་ནས་ན། གཟུགས་སོགས་ཀྱི་མི་རྟག་སོགས་དང་དེ་རྣམས་ཀྱི་སྟོང་ཉིད་དེ་གཉིས་དབྱེར་མེད་པ་ཆོས་ཉིད་ཀྱི་རྣམ་པའི་སྒོ་ནས་སོ། །གཞན་རྣམས་སྔར་བཞིན་ནོ། །ངག་དོན་གཞན་རྣམས་སྔར་བཞིན་ལ།

གཟུགས་སོགས་ཆོས་ཅན། ཁྱོད་དེ་ཁོ་ནར་མི་རྟག་སོགས་སུ་གནས་བྱ་དང་བྲལ་བ་ཡིན་ཏེ། ཁྱོད་ཀྱི་མི་རྟག་པ་ལ་སོགས་པ་དེ་རྣམས་དེ་ཁོ་ནར་དེའི་ངོ་བོས་སྟོང་པའི་ཕྱིར། དེས་བདེན་པ་དང་པོ་གསུམ་གྱི་དབང་དུ་བྱས་པའི་རྣམ་པ་སོང་ནས། ལམ་བདེན་གྱི་དབང་དུ་བྱས་པའི་རྣམ་པ་ནི་བྱང་སེམས་ཆེན་པོའི་ངེས་འབྱེད་ཆ་མཐུན་རྩེ་མོ་ཆུང་ངུ་རྣམས་ཀྱིས་ནི་རྣམ་མཁྱེན་ཡིད་བྱེད་དང་ལྡན་པས་གཟུགས་ལ་སོགས་པའི་ཆོས་རྣམས་གཟུང་འཛིན་དང་བྲལ་བའི་ཆོས་ཉིད་ཀྱི་རྣམ་པར་རྟོགས་པས་ཉན་རང་གི་རྩེ་མོ་ལས་ཁྱད་དུ་འཕགས་པ་ཡིན་ནོ། །གཉིས་པ་འབྲིང་གི་དམིགས་རྣམ་ནི། བྱང་སེམས་ཆེན་པོའི་ངེས་འབྱེད་ཆ་མཐུན་རྩེ་མོ་འབྲིང་ ༼༡༡༦༽ པོ་རྣམས་ཀྱིས་ནི་རྣམ་མཁྱེན་ཡིད་བྱེད་དང་ལྡན་པས་གཟུགས་སོགས་དེ་དག་དེ་ཁོ་ནར་ཕྱི་ནང་ལ་སོགས་པའི་མཚན་མར་མཐོང་བྱ་དང་བྲལ་བ་ཆོས་ཉིད་ཀྱི་རྣམ་པའི་སྒོ་ནས་གཟུགས་སོགས་ཆོས་རྣམས་གཟུང་འཛིན་དང་བྲལ་བ་དམིགས་པས་ཉན་རང་གི་རྩེ་མོ་ལས་ཁྱད་པར་འཕགས་པ་ཡིན་ནོ། །གཞན་རྣམས་སྔར་བཞིན་ནོ། །གསུམ་པ་ཆེན་པོའི་དམིགས་རྣམ་ནི། བྱང་སེམས་ཆེན་པོའི་ངེས་འབྱེད་ཆ་མཐུན་རྩེ་མོ་ཆེན་པོ་རྣམས་ཀྱིས་ནི་རྣམ་མཁྱེན་ཡིད་བྱེད་དང་ལྡན་པས་ཆོས་ཐམས་ཅད་དམིགས་སུ་མེད་པ་ཆོས་ཉིད་ཀྱི་རྣམ་པའི་སྒོ་ནས་ཤེས་རབ་ཀྱིས་ངོ་བོ་འབྲེལ་བ་ཡུལ་གྱི་སྒོ་ནས་ཡུམ་ལ་ཡོངས་སུ་རྟོག་ཅིང་དམིགས་པས་ཉན་རང་གི་རྩེ་མོ་ལས་ཁྱད་པར་དུ་འཕགས་པ་ཡིན་ནོ། །གཞན་རྣམས་སྔར་བཞིན་ནོ། །སློབ་དཔོན་ལྟར་ན། བྱང་སེམས་ཆེན་པོའི་ངེས་འབྱེད་ཆ་མཐུན་རྩེ་མོ་ཆུང་ངུ་རྣམས་ཀྱིས་ནི་རང་གི་སྤང་བྱའི་ཆོས་ཀྱི་བདག་ཏུ་ལྟ་བ་འཛིན་རྟོག་གི་གཉེན་པོར་བདེན་བཞིའི་ཆོས་གཟུགས་སོགས་དེ་ཁོ་ནར་གནས་བྱ་དང་བྲལ་བར་དམིགས་པ་ཡིན་ནོ། །རྣམ་པ་གང་གིས་ན་གཟུགས་སོགས་དེ་དག་ལ་རྟག་མི་རྟག་སོགས་སུ་མི་གནས་པ་ཆོས་ཉིད་ཀྱི་རྣམ་པའི་སྒོ་ནས་སོ། །གཞན་རྣམས་སྔར་བཞིན་ནོ། །གཟུགས་སོགས་ཆོས་ཅན།

དེ་ཁོ་ནར་གནས་བྱ་དང་བྲལ་བ་ཡིན་ཏེ། དེ་ཁོ་ན་རང་གི་ངོ་བོ་སྟོང་པ་ཉིད་ཡིན་པའི་ཕྱིར་ཏེ། དེ་ཁོ་ནར་རང་གི་ངོ་བོ་དང་བྲལ་བ་ཡིན་པས་སོ། །ཆོས་ཅན། དེ་ཁོ་ནར་རྟག་མི་རྟག་སོགས་སུ་མི་གནས་པ་ཡིན་ ༼༡༡༧༽ ཏེ། དོན་དམ་པར་སྟོང་པ་ཉིད་དང་ཕན་ཚུན་ངོ་བོ་དབྱེར་མེད་ཡིན་པས་སོ། །ཁྱབ་སྟེ། སྟོང་པ་ཉིད་ལ་མི་རྟག་པ་ལ་སོགས་པ་མེད་པས་སོ། །བྱང་སེམས་ཆེན་པོའི་ངེས་འབྱེད་ཆ་མཐུན་རྩེ་མོ་འབྲིང་པོ་རྣམས་ཀྱིས་ནི་རང་གི་སྤང་བྱའི་ཆོས་ཀྱི་བདག་ཏུ་ལྟ་བ་འཛིན་རྟོག་གི་གཉེན་པོར་བདེན་བཞིའི་ཆོས་མི་རྟག་སོགས་དང་དེའི་སྟོང་ཉིད་གཉིས་ཕན་ཚུན་བདག་ཉིད་དབྱེར་མེད་པ་ལ་དམིགས་པ་ཡིན་ནོ། །རྣམ་པ་གང་གིས་ན་གཟུགས་ལ་སོགས་པའི་ཆོས་རྣམས་ལ་རང་གིར་མི་བྱེད་པ་ཆོས་ཉིད་ཀྱི་རྣམ་པའི་སྒོ་ནས་སོ། །གཞན་རྣམས་སྔར་བཞིན་ནོ། །མི་རྟག་སོགས་དང་དེའི་སྟོང་ཉིད་དེ་དག་ཆོས་ཅན། དེ་ཁོ་ནར་ཕན་ཚུན་བདག་ཉིད་དབྱེར་མེད་པ་ཡིན་ཏེ། ཆོས་ཀྱི་དབྱིངས་ངོ་བོས་རང་གི་ངོ་བོ་སྟོང་ཞིང་མེད་པས་སོ། །གཟུགས་ལ་སོགས་པའི་ཆོས་རྣམས་ཆོས་ཅན། དེ་ཁོ་ནར་རང་གིས་མི་བྱེད་པ་ཡིན་ཏེ། དེ་ཁོ་ནར་ངོ་བོ་ཉིད་བཀག་པས་སོ། །བྱང་སེམས་ཆེན་པོའི་ངེས་འབྱེད་ཆ་མཐུན་རྩེ་མོ་ཆེན་པོ་རྣམས་ཀྱིས་ནི་རང་གི་སྤང་བྱ་ཆོས་ཀྱི་བདག་ཏུ་ལྟ་བའི་འཛིན་རྟོག་གི་གཉེན་པོར་བདེན་བཞིའི་ཆོས་གཟུགས་སོགས་དེ་དག་སྔོན་པོ་ལ་སོགས་པའི་མཚན་མར་མི་མཐོང་བ་ལ་དམིགས་པ་ཡིན་ནོ། །རྣམ་པ་གང་གི་ན། ཡང་དག་པར་ཆོས་རབ་ཏུ་རྣམ་འབྱེད་ཀྱི་ཤེས་རབ་ཀྱིས་དངོས་པོ་ཐམས་ཅད་མི་དམིགས་པར་ངེས་པར་རྟོག་པ་ཆོས་ཉིད་ཀྱི་རྣམ་པའི་སྒོ་ནས་སོ། །གཞན་རྣམས་སྔར་བཞིན་ནོ། །གཟུགས་སོགས་དེ་དག་ཆོས་ཅན། དེ་ཁོ་ནར་སྔོན་པོ་ལ་སོགས་ ༼༡༡༨༽ པའི་མཚན་མར་མི་མཐོང་པ་ཡིན་ཏེ། དེ་ཁོ་ནར་ངོ་བོ་ཉིད་མེད་པས་སོ། །ཚུལ་དེ་ལྟར་ན་གཞུང་འདིའི་བསྟན་བྱའི་གཙོ་བོར་གྱུར་པའི་བྱང་སེམས་ཀྱི་མངོན་རྟོགས་མཚན་གཞི།

ཐེག་ཆེན་གྱི་སྦྱོར་ལམ་རྩེ་མོར་མཚོན། གང་ཞིག་མི་མཐུན་ཕྱོགས་ཀྱི་དགེ་བའི་རྩ་བ་གཡོ་བའི་ནང་ནས་རྩེ་མོ་ཡིན་པའི་ཕྱིར། དབྱེ་ན་དམིགས་པ་དང་རྣམ་པ་དང་ལྡན་པའི་རྩེ་མོ་ཆུང་འབྲིང་ཆེ་རྣམ་པ་གསུམ། བཟོད་པའི་དམིགས་རྣམ་རྒྱས་པར་བཤད་པ་ནི། གཟུགས་སོགས་ངོ་བོ་ཉིད་མེད་ཉིད། །ནས། མོས་མིན་འདུ་ཤེས་མེད་པ་ཡིན། །དེ་ལྟར་བཟོད་པར་གྱུར་པ་ནི། །ཆུང་དང་འབྲིང་དང་ཆེན་པོ་ཡིན། །ཞེས་བྱ་བ་ལ། མཚམས་སྦྱར་བ་ནི། ཤེས་བྱ་ཆོས་ཅན། རྩེ་མོའི་དམིགས་རྣམ་བཤད་ཟིན་ནས་དེའི་འོག་ཏུ་བཟོད་པའི་དམིགས་རྣམ་བཤད་པ་ལ་རྒྱུ་མཚན་ཡོད་དེ། རྒྱུ་རྩེ་མོ་ལས་འབྲས་བུ་བཟོད་པ་འབྱུང་བའི་ཕྱིར། ཚིག་དོན་བཀྲོལ་བ་ནི། བྱང་སེམས་ཆེན་པོའི་ངེས་འབྱེད་ཆ་མཐུན་བཟོད་པ་ཆུང་ངུ་རྣམས་ཀྱིས་ནི་རང་གི་སྤང་བྱ་ཆོས་ཀྱི་བདག་དུ་ལྟ་བ་འཛིན་རྟོག་གི་གཉེན་པོར་གཟུགས་སོགས་རང་བཞིན་གྱི་ངོ་བོ་ཉིད་མེད་པ་ལ་དམིགས་པས་ཉན་རང་གི་བཟོད་པ་ལས་ཁྱད་པར་དུ་འཕགས་པ་ཡིན་ནོ། ། ༼༡༡༩༽ རྣམ་པ་གང་གི་ན། གཟུགས་སོགས་རང་བཞིན་གྱིས་ངོ་བོ་ཉིད་མེད་པ་ཉིད་སྐྱེ་བོ་བདེན་འཛིན་ཅན་གྱི་ངོར་ངོ་བོ་ཉིད་ཡིན་པ་བདེན་གཉིས་ཀྱི་ངོ་བོ་ཉིད་ཀྱི་རྣམ་པའི་སྒོ་ནས་སོ། །གཞན་རྣམས་སྔར་བཞིན་ནོ། །ཤེས་བྱ་ཆོས་ཅན། གཟུགས་སོགས་རང་བཞིན་གྱིས་ངོ་བོ་ཉིད་མེད་པ་ཡིན་ཏེ། མཚན་ཉིད་ཀྱི་ངོ་བོ་ཉིད་དང་ངོ་བོ་ཉིད་ཀྱི་མཚན་ཉིད་གཉིས་ཡིན་ལུགས་ལ་སྟོང་པ་ཉིད་དུ་དབྱེར་མེད་པས་སོ། །དེ་ལ་མཚན་ཉིད་ནི་སྤྱི་གཟུགས་སུ་རུང་བ་སོགས་ཡིན་ལ། ངོ་བོ་ཉིད་ནི་ཁྱད་པར་ས་ལ་སོགས་པ་ཡིན་ཞིང༌། ངོ་བོ་ཉིད་ཀྱི་མཚན་ཉིད་ནི་སའི་མཚན་ཉིད་སྲ་ཞིང་འཐས་པ་ལ་སོགས་པ་ཡིན་ནོ། །བྱང་སེམས་ཆེན་པོའི་ངེས་འབྱེད་ཆ་མཐུན་བཟོད་པ་འབྲིང་པོ་རྣམས་ཀྱིས་ནི་རང་གི་སྤང་བྱ་འཛིན་རྟོག་གི་གཉེན་པོར་གཟུགས་སོགས་དེ་དག་ལ་རང་བཞིན་གྱིས་སྐྱེ་བ་དང་ངེས་འབྱུང་མྱང་འདས་མེད་པར་དམིགས་པས་ཉན་རང་གི་བཟོད་པ་ལས་ཁྱད་པར་དུ་འཕགས་པ་ཡིན་ནོ། །གཟུགས་སོགས་དེ་དག་ཆོས་ཅན།

རང་བཞིན་གྱིས་སྐྱེ་འགག་མེད་དེ། རང་བཞིན་གྱིས་མ་སྐྱེས་པའི་ཕྱིར། རྣམ་པ་གང་གིས་ན་ལུས་ངག་ཡིད་གསུམ་མཚན་སོ་གཉིས་སངས་རྒྱས་ཀྱི་ཞིང་རྣམས་དག་པ་ཐོབ་པའི་རྒྱུ་ཆོས་ཐམས་ཅད་རང་གི་ངོ་བོ་ཡིན་ལུགས་རྟོགས་པའི་རྣམ་པའི་སྒོ་ནས་སོ། །གཞན་རྣམས་སྔར་བཞིན་ནོ། །བྱང་སེམས་ཆེན་པོའི་ངེས་འབྱེད་ཆ་མཐུན་བཟོད་པ་ཆེན་པོ་རྣམས་ཀྱིས་ནི་རང་གི་སྤང་བྱ་འཛིན་རྟོག་གི་གཉེན་པོར་ཆོས་ཐམས་ཅད་རང་བཞིན་གྱིས་ ༼༡༢༠༽ མཚན་མ་མེད་པར་དམིགས་པས་ཉན་རང་གི་བཟོད་པ་ལས་ཁྱད་དུ་འཕགས་པ་ཡིན་ནོ། །ཤེས་བྱ་ཆོས་ཅན། ཆོས་ཐམས་ཅད་རང་བཞིན་གྱིས་མཚན་མ་མེད་པ་ཡིན་ཏེ། དོན་དམ་པར་སྤྱིའི་མཚན་ཉིད་མི་འཐད་པས་སོ། །རང་གི་མཚན་ཉིད་ནི་གཟུགས་སུ་རུང་བ་ལ་སོགས་པའོ། །སྤྱིའི་མཚན་ཉིད་ནི་སྐྱེ་འཇིག་བྱེད་པ་ལ་སོགས་པའོ། རྣམ་པ་གང་གིས་ན། གཟུགས་སོགས་དེ་དག་དེ་ཁོ་ནར་མོས་པ་ཡིད་ལ་བྱེད་པས་མཚན་མར་མི་མོས་ཤིང༌། དེ་ཁོ་ན་ཉིད་ཡིད་ལ་བྱེད་པས་མཚན་མར་འདུ་ཤེས་ཤིང་ཡོངས་སུ་ཤེས་པ་མེད་པ་ཆོས་ཉིད་ཀྱི་རྣམ་པའི་སྒོ་ནས་སོ། །གཞན་རྣམས་སྔར་བཞིན་ལ། གཟུགས་སོགས་ཆོས་ཅན། དེ་ཁོ་ནར་ཡིད་བྱེད་གཉིས་ཀྱིས་མོས་ཤེས་མེད་དེ། རང་བཞིན་ཁོ་ནས་མཚན་མ་རྣམས་ཀྱི་རྟེན་དང་བཅས་པ་བྲལ་བའི་ཕྱིར། ཚུལ་དེ་ལྟར་ན་གཞུང་འདིའི་བསྟན་བྱའི་གཙོ་བོར་གྱུར་པའི་བྱང་སེམས་ཆེན་པོའི་མངོན་རྟོགས་མཚན་གཞི། ཐེག་ཆེན་གྱི་སྦྱོར་ལམ་བཟོད་པར་མཚོན། གང་ཞིག་ཆོས་ཆེན་པོ་རང་བཞིན་གྱིས་མ་སྐྱེས་པ་ལ་བཟོད་པའི་ངེས་འབྱེད་ཆ་མཐུན་གསུམ་པ་ཡིན་པའི་ཕྱིར། ཆོས་ཅན། ཆོས་ཆེན་པོ་ལ་བཟོད་པ་ཡིན་ཏེ། ལས་ཉོན་གྱི་དབང་གིས་ངན་འགྲོར་འགྲོ་བ་མེད་ཅིང་སྟོང་ཉིད་ལ་ཡིད་ཆེས་པས་སོ། །དབྱེ་ན། དམིགས་རྣམ་དང་ལྡན་པའི་བཟོད་པ་ཆུང་འབྲིང་ཆེན་པོ་རྣམ་པ་གསུམ་མོ། ། 

༼༡༢༡༽ ཆོས་མཆོག་གི་དམིགས་རྣམ་རྒྱས་པར་བཤད་པ་ལ། མཚམས་སྦྱར་བ་ནི། ཤེས་བྱ་ཆོས་ཅན། བཟོད་པའི་དམིགས་རྣམ་བཤད་ནས་དེའི་འོག་ཏུ་ཆོས་མཆོག་གི་དམིགས་རྣམ་བཤད་པ་ལ་རྒྱུ་མཚན་ཡོད་དེ། རྒྱུ་བཟོད་པ་ལས་འབྲས་བུ་ཆོས་མཆོག་འབྱུང་བའི་ཕྱིར། ཚིག་དོན་བཀྲོལ་བ་ནི། བྱང་སེམས་ཆེན་པོ་ངེས་འབྱེད་ཆ་མཐུན་ཆོས་མཆོག་ཆུང་ངུ་རྣམས་ཀྱིས་ནི་རང་གི་སྤང་བྱ་འཛིན་རྟོག་གི་གཉེན་པོར་བསྒོམ་བྱ་ཆོས་ཐམས་ཅད་སྐྱེ་བ་མེད་པ་དང༌། དཔའ་བར་འགྲོ་བ་དང༌། རིན་ཆེན་ཕྱག་རྒྱ་ལ་སོགས་པའི་ཏིང་ངེ་འཛིན་ལ་དམིགས་པས་ཉན་རང་གི་ཆོས་མཆོག་ལས་ཁྱད་པར་དུ་འཕགས་པ་ཡིན་ནོ། །རྣམ་པ་གང་གིས་ན་ཏིང་ངེ་འཛིན་སྒོམ་པ་པོ་རང་གི་སྔོན་གྱི་སྨོན་ལམ་དང༌། བསོད་ནམས་དང༌། ཡེ་ཤེས་དང༌། ཆོས་དབྱིངས་བསྒོམས་པའི་སྟོབས་ཀྱིས་འཇིག་རྟེན་གྱི་ཁམས་ཐམས་ཅད་དུ་གདུལ་བྱའི་སྐལ་བ་ཇི་ལྟ་བ་བཞིན་དུ་ཏིང་ངེ་འཛིན་གྱི་བྱེད་པ་ལ་འཇུག་པ་འབྲས་བུའི་རྣམ་པའི་སྒོ་ནས་སོ། །གཞན་རྣམས་སྔར་བཞིན་ནོ། །བྱང་སེམས་ཆེན་པོའི་ངེས་འབྱེད་ཆ་མཐུན་ཆོས་མཆོག་འབྲིང་པོ་རྣམས་ཀྱིས་ནི་རང་གི་སྤང་བྱ་འཛིན་རྟོག་གི་གཉེན་པོར་རང་ ༼༡༢༢༽ བཞིན་སྤྲོས་བྲལ་ལ་ཡང་དག་པར་ཞུགས་པའི་རྣལ་འབྱོར་པ་ལ་འདས་པ་དང༌། ད་ལྟར་གྱི་སངས་རྒྱས་རྣམས་ཀྱི་བསམས་ཏེ་ལུང་སྟོན་པའི་རྒྱུ་ཏིང་ངེ་འཛིན་ལ་དམིགས་པས་ཉན་རང་གི་ཆོས་མཆོག་ལས་ཁྱད་པར་དུ་འཕགས་པ་ཡིན་ནོ། །རྣམ་པ་གང་གིས་ན་སྤྲོས་བྲལ་ལ་ཡང་དག་པར་ཞུགས་པའི་ཏིང་ངེ་འཛིན་ལ་རྩེ་གཅིག་ཏུ་གནས་བཞིན་པའི་བྱང་སེམས་ལ་བདག་ནི་ད་ལྟར་མཉམ་པར་གཞག་པའོ། །འདས་པ་ན་མཉམ་པར་གཞག་པར་གྱུར་ཏོ། །མ་འོངས་པ་ན་མཉམ་པར་གཞག་པར་བྱའོ་སྙམ་པའི་ཤེས་པ་དུས་གསུམ་དུ་རློམ་པ་མངོན་འགྱུར་བ་མི་འབྱུང་བ་ཆོས་ཉིད་ཀྱི་རྣམ་པའི་སྒོ་ནས་སོ། །གཞན་རྣམས་སྔར་བཞིན་ལ། ངག་དོན་ནི། བྱང་སེམས་ཆེན་པོའི་སྦྱོར་ལམ་ཆོས་མཆོག་འབྲིང་ཆོས་ཅན།

ཉན་རང་གི་ཆོས་མཆོག་ལས་ཁྱད་པར་དུ་འཕགས་པ་ཡིན་ཏེ། རང་གི་སྤང་བྱ་འཛིན་རྟོག་གི་གཉེན་པོར་ལུང་སྟོན་པའི་རྒྱུ་ཏིང་ངེ་འཛིན་སྒྱུ་མ་ལྟ་བུར་དམིགས་པའི་ཕྱིར་དང༌། དེའི་གཉེན་པོར་དུས་གསུམ་དུ་རློམ་པ་མངོན་གྱུར་པ་མི་འབྱུང་བ་ཆོས་ཉིད་ཀྱི་རྣམ་པར་རྟོགས་པའི་ཕྱིར། ཆོས་མཆོག་འབྲིང་གི་ཏིང་ངེ་འཛིན་ལ་སྙོམས་པར་ཞུགས་པའི་བྱང་སེམས་ཆེན་པོ་ལ་སངས་རྒྱས་རྣམས་ཀྱིས་ལུང་སྟོན་པར་མཛད་པ་འདི་ཆོས་ཅན། དགག་ཏུ་མེད་དེ་རྟེན་འབྲེལ་གྱི་ཆོས་ཉིད་ཡིན་པའི་ཕྱིར། རང་བཞིན་སྤྲོས་བྲལ་ལ་ཡང་དག་པར་ཞུགས་པའི་ཏིང་ངེ་འཛིན་ཆོས་ཅན། ཁྱོད་ལ་རྩེ་གཅིག་ཏུ་གནས་བཞིན་པ་ན་དུས་གསུམ་དུ་རློམ་པ་མངོན་འགྱུར་བ་མི་འབྱུང་སྟེ། ཁྱོད་ ༼༡༢༣༽ ལ་རྩེ་གཅིག་ཏུ་གནས་བཞིན་པ་ན་ངར་འཛིན་གྱི་རྟོག་པ་མངོན་འགྱུར་བ་ཐམས་ཅད་མི་འབྱུང་བས་སོ། །བྱང་སེམས་ཆེན་པོའི་ངེས་འབྱེད་ཆ་མཐུན་ཆོས་མཆོག་ཆེན་པོ་རྣམས་ཀྱིས་ནི་རང་གི་སྤང་བྱ་འཛིན་རྟོག་གི་གཉེན་པོར་རང་བཞིན་གྱིས་སྒོམ་ཏིང་ངེ་འཛིན་དང་སྒོམ་བྱེད་བྱང་སེམས་དང་བསྒོམ་བྱ་ཡུམ་དང་དོན་གསུམ་པོ་ཕན་ཚུན་ངོ་བོ་དབྱེར་མེད་པར་དམིགས་པས་ཉན་རང་གི་ཆོས་མཆོག་ལས་ཁྱད་པར་དུ་འཕགས་པ་ཡིན་ནོ། །རྣམ་པ་གང་གིས་ན་བསྒོམ་བྱ་སྒོམ་བྱེད་སྒོམ་ཏིང་ངེ་འཛིན་དུ་རྣམ་པར་མི་རྟོག་པ་ཆོས་ཉིད་ཀྱི་རྣམ་པའི་སྒོ་ནས་སོ། །གཞན་རྣམས་སྔར་བཞིན་ལ། ཤེས་བྱ་ཆོས་ཅན། དོན་དམ་པར་བསྒོམ་བྱ་སྒོམ་བྱེད་སྒོམ་ཏིང་ངེ་འཛིན་དུ་མི་རྟོག་པ་ཡིན་ཏེ། དོན་དམ་པར་ཆོས་ཐམས་ཅད་ཡོད་པ་མ་ཡིན་པའི་ཕྱིར། བསྒོམ་བྱ་སྒོམ་བྱེད་སྒོམ་ཏིང་ངེ་འཛིན་དུ་རྣམ་པར་མི་རྟོག་པར་རྩེ་གཅིག་ཏུ་གནས་པའི་ཆོས་མཆོག་གི་ཏིང་ངེ་འཛིན་ཆོས་ཅན། རང་འབྲས་མཐོང་ལམ་གྱི་ཐབས་དམ་པ་ཡིན་ཏེ། རང་འབྲས་མཐོང་ལམ་གྱི་རྒྱུ་ཁྱད་པར་ཅན་ཡིན་པའི་ཕྱིར། ཚུལ་དེ་ལྟར་ན། གཞུང་འདིའི་བསྟན་བྱ་གཙོ་བོར་གྱུར་པའི་བྱང་སེམས་ཆེན་པོའི་མངོན་རྟོགས་མཚན་གཞི།

ཐེག་ཆེན་གྱི་སྦྱོར་ལམ་ཆོས་མཆོག་ཏུ་མཚོན། གང་ཞིག་འཇིག་རྟེན་པའི་རྟོགས་པ་ཐམས་ཅད་ཀྱི་ནང་ནས་བཟོད་པ་ལས་མཆོག་ཡིན་པའི་ཕྱིར། དབྱེ་ན། དམིགས་རྣམ་དང་ལྡན་པའི་ཆོས་མཆོག་ཆུང་འབྲིང་ཆེན་པོ་རྣམ་པ་གསུམ་མོ། ། ༼༡༢༤༽ སྤྱིའི་མཇུག་བསྡུ་བ་ནི། ཚུལ་དེ་ལྟར་ན་ངེས་འབྱེད་ཆ་མཐུན་བཞི་ནི་རིམ་གྱིས་སྐྱེ་བས་དང་པོར་སྐྱེས་པ་ཆུང་ངུ༌། བར་དུ་སྐྱེས་པ་འབྲིང༌། ཐ་མར་སྐྱེས་པ་ཆེན་པོ་ཡིན་ཏེ། སློབ་པའི་གནས་སྐབས་ཀྱི་རྟོགས་པ་རྣམས་སྔ་མ་སྔ་མ་ལས་ཕྱི་མ་ཕྱི་མ་ཁྱད་པར་དུ་འཕགས་པར་འགྲོ་བའི་ཕྱིར། གསུམ་པ་ལ་གཉིས་ལས། རྩོད་པ་ནི། དམིགས་པ་དང་པོ་བཞིན་དུ་ཕྱི་མ་རྣམས་སུ་ཡང་དམིགས་རྣམ་གཉིས་ཀ་ཆོས་དང་ཆོས་ཅན་བརྗོད་པའི་སྒྲ་གཉིས་ཀས་བརྗོད་པ་རིགས་ལ། དེའི་སྒོ་ནས་མ་བརྗོད་པར་ཆོས་བརྗོད་ཀྱི་སྒྲས་བརྗོད་པས་ཆོས་ཅན་མི་རྟོགས་པའི་སྐྱོན་ཡོད་དོ་ཞེ་ན། ༼༡༢༥༽ ལན་ལ་གཉིས་ལས། དང་པོ་སྒྲ་གཉིས་དོན་ལ་ཁྱད་པར་མེད་པས་ཆོས་ཅན་རྟོགས་པར་བསྒྲུབ་པ་ནི། དམིགས་པ་མི་རྟག་ལ་སོགས་པ། བདེན་པའི་རྟེན་ཅན་ཞེས་བྱ་བ་མ་གཏོགས་པ་སྒྲ་ཡི་དབྱེ་བས་དོན་སྟོན་པར་བྱེད་པ་ན། དམིགས་རྣམ་ཕྱི་མ་སྟོན་པའི་རྒྱན་གྱི་སཾ་སྐྲྀ་ཏའི་གཞུང་ཚིག་གིས་དམིགས་རྣམ་ཕྱི་མ་རྣམས་ཀྱང་ཆོས་ཅན་དང་ཆོས་བརྗོད་པའི་སྒྲས་བརྗོད་པར་བྱ་བ་ཡིན་མོད། དེ་ལྟ་ན་ཡང་རྒྱན་གྱི་སཾ་སྐྲྀའི་གཞུང་ཚིག་གིས་དམིགས་རྣམ་ཕྱི་མ་རྣམས་ཁྱད་པར་ཅན་གྱི་ཆོས་བརྗོད་པའི་སྒྲས་ཐམས་ཅད་དུ་མཚུངས་པར་བརྗོད་པ་ནི་གཞི་གཅིག་གི་སྟེང་གི་ཆོས་དང་ཆོས་ཅན་བརྗོད་པའི་སྒྲ་འདི་གཉིས་ལ་ཁྱད་པར་གཞན་སྤོང་མི་སྤོང་མ་གཏོགས་པ་བརྗོད་བྱའི་དོན་ལ་རྫས་ཐ་དད་པའི་ཁྱད་པར་ནི་འགའ་ཡང་མེད་དོ་ཞེས་ཤེས་པའི་ཕྱིར་དུ་ཡིན་པས་དགོས་པ་ཡོད་ལ། གཞི་གཅིག་གི་སྟེང་གི་སྒྲ་འདི་གཉིས་ལ་ཁྱད་པར་གཞན་སྤོང་མི་སྤོང་མ་གཏོགས་པ་བརྗོད་བྱའི་དོན་ལ་རྫས་ཐ་དད་པའི་ཁྱད་པར་འགའ་ཡང་མེད་པས་དམིགས་རྣམ་ཕྱི་མ་སྟོན་པའི་རྒྱན་གྱི་སཾ་སྐྲྀ་ཏའི་གཞུང་ཚིག་གིས་བདེན་བཞིའི་ཆོས་དངོས་སུ་བརྗོད་པས་ཆོས་ཅན་བདེན་བཞི་ཤུགས་ལ་རྟོགས་པས་ཆོས་ཅན་མི་རྟོགས་པའི་སྐྱོན་མེད་དོ། །གཞི་གཅིག་གི་སྟེང་གི་སྒྲ་

༼༡༢༦༽ གཉིས་ལ་བརྗོད་བྱའི་དོན་ལ་རྫས་ཐ་དད་པའི་ཁྱད་པར་འགའ་ཡང་མེད་དོ་ཞེས་མཁས་པའི་གཞུང་ལུགས་རྣམ་འགྲེལ་ལས་དོན་མཐུན་དུ་འབྱུང་བའི་ཕྱིར། ཇི་ལྟར་ན། ཀུན་ལ་རྫས་དང་དངོས་བརྗོད་པའི། །སྒྲ་ཡི་ཁྱད་པར་འདི་ཉིད་དེ། །དེ་ཕྱིར་དེ་དག་བརྗོད་བྱ་ལ། །ཁྱད་པར་འགའ་ཡང་ཡོད་མ་ཡིན། །ཞེས་སོ། །རྫས་བརྗོད་པ་ནི་ཆོས་ཅན་བརྗོད་པ་ཡིན་ལ། དངོས་པོ་བརྗོད་པ་ནི་ཆོས་བརྗོད་པའོ། །ངག་དོན། ཤེས་བྱ་ཆོས་ཅན། དམིགས་རྣམ་ཕྱི་མ་སྟོན་པའི་རྒྱན་གྱི་སཾ་སྐྲྀ་ཏའི་གཞུང་ཚིག་གིས་དམིགས་རྣམ་ཕྱི་མ་རྣམས་ཁྱད་པར་ཅན་གྱི་ཆོས་བརྗོད་པའི་སྒྲས་ཐམས་ཅད་དུ་མཚུངས་པར་བརྗོད་པས་ཆོས་ཅན་མི་རྟོགས་པའི་སྐྱོན་ཡོད་པ་མིན་པར་ཐལ། གཞི་གཅིག་ལ་ཆོས་དང་ཆོས་ཅན་བརྗོད་པའི་སྒྲ་འདི་གཉིས་ལ་ཁྱད་པར་གཞན་སྤོང་མི་སྤོང་མ་གཏོགས་པ་བརྗོད་བྱའི་དོན་ལ་རྫས་ཐ་དད་པའི་ཁྱད་པར་ནི་འགའ་ཡང་མེད་དོ་ཞེས་རྣམ་འགྲེལ་ལས་དོན་མཐུན་དུ་འབྱུང་བའི་ཕྱིར། གཉིས་པ་སྔ་མའི་རྣམ་པ་དང་ལྡན་པ་ཕྱི་མའི་དམིགས་ཡུལ་དུ་འགྱུར་བས་ཆོས་ཅན་རྟོགས་པར་འགྱུར་བ་ནི། སྒྲུབ་བྱེད་ཀྱི་རྣམ་གྲངས་གཅིག་ཏུ་ན། ཤེས་བྱ་ཆོས་ཅན། དམིགས་རྣམ་ཕྱི་མ་སྟོན་པའི་རྒྱན་གྱི་སཾ་སྐྲྀ་ཏའི་གཞུང་ཚིག་གིས་དམིགས་རྣམ་ཕྱི་མ་རྣམས་ཆོས་བརྗོད་པའི་སྒྲས་བརྗོད་པས་ཆོས་ཅན་མི་རྟོགས་པར་མིན་པར་ཐལ། དམིགས་རྣམ་ཕྱི་མ་སྟོན་པའི་རྒྱན་གྱི་སཾ་སྐྲྀ་ཏའི་གཞུང་ཚིག་གི་ཚིག་ལེའུར་བྱས་པ་སྡེབ་ ༼༡༢༧༽ སྦྱོར་སྦྱར་བདེ་བའི་ཆེད་དུ་དང་པོའི་བརྗོད་ཚུལ་ལས་ཐ་དད་པར་བརྗོད་ཀྱང་ཆོས་ཅན་བདེན་བཞི་རྟོགས་པའི་ཕྱིར། ཆོས་ཅན། དེ་ལྟར་བརྗོད་ཀྱང་ཆོས་ཅན་བདེན་བཞི་རྟོགས་ཏེ་དྲོད་ཆུང་ངུའི་རྣམ་པ་དང༌། དྲོད་འབྲིང་གི་དམིགས་པ་སྡུག་བསྔལ་ལ་སོགས་པའི་བདེན་བཞིར་རྟོགས་པ་ཁོ་ན་ཡིན་པའི་ཕྱིར། ཆོས་ཅན། ཡིན་ཏེ། མངོན་ཞེན་སོགས་བཀག་པ་དང་ལྡན་པའི་བདེན་བཞི་རྣམས་དེ་ཁོ་ནར་སྒྲུབ་པ་དང་དགག་པ་དང་བྲལ་བར་འགྱུར་བའི་ཕྱིར།

འོག་མ་དྲོད་འབྲིང་གི་རྣམ་པ་མན་ཆད་རྣམས་ལ་ཡང་སྔ་མ་དེ་བཞིན་དུ་ཤེས་པར་བྱའོ། །ཇི་ལྟར་ན་དྲོད་འབྲིང་གི་རྣམ་པ་དང་ཆེན་པོའི་དམིགས་པ་བདེན་བཞིར་གཏོགས་པ་ཁོ་ན་ཡིན་ཏེ། གནས་དང་གནས་བྲལ་བཀག་པ་དང་ལྡན་པའི་བདེན་པ་བཞི་པོ་རྣམས་ཏེ་དེ་ཁོ་ནར་མ་གྲུབ་པ་བཏགས་པ་ཙམ་ཡིན་པའི་ཕྱིར། དེས་ཕྱི་མ་རྣམས་རིགས་འགྲེའོ། །གཉིས་པ་མཚུངས་ལྡན་རྟོག་པའི་ཁྱད་པ་ལ་བཞི་ལས། ༼༡༢༨༽ མཚམས་སྦྱར་བ་ནི། དམིགས་རྣམ་དུ་མ་ཟད་མཚུངས་ལྡན་རྟོག་པ་བཞི་ཡང་དེའི་དོན་གསལ་བར་བྱ་བའི་ཕྱིར་འཆད་པས། གཞི་དང་དེ་ཡི་གཉེན་པོ་ཡིས། །ནས། ཕུང་སོགས་རྟེན་ལའང་དེ་བཞིན་ནོ། །ཞེས་པའི་བར་གྱི་བར་སྐབས་ཀྱི་ཚིགས་བཅད་གཉིས་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་མཚུངས་ལྡན་རྟོག་པའི་དོན་གསལ་བར་ཤེས་པའི་ཕྱིར། གཉིས་པ་མདོར་བསྟན་ལ་གཉིས་ལས། གཟུང་རྟོག་མདོར་བསྟན་ནི། གཞི་དང་དེ་ཡི་གཉེན་པོ་ཡིས། །ཞེས་སོགས་གསུངས་ཏེ། འདི་ལ་སྤང་བྱ་རྟོག་པའི་མཚན་ཉིད། ཡུལ་ཇི་ལྟ་བ་བཞིན་མ་ཡིན་པར་ཞེན་པའི་བློ། དབྱེ་ན་གཉིས་ལས། གཟུང་ ༼༡༢༩༽ རྟོག་གི་མཚན་ཉིད། གང་ཞིག་གཟུང་བའི་རྟེན་ཅན། འཛིན་རྟོག་གི་མཚན་ཉིད། གང་ཞིག་འཛིན་པའི་རྟེན་ཅན། གཟུང་རྟོག་ལ་དབྱེ་ན་གྲོལ་སྡེ་གཉིས་ལྟར་ན། དངོས་པོ་ཙམ་གྱི་རྟེན་ཅན་དང༌། གཉེན་པོའི་ཕྱོགས་ཀྱི་རྟེན་ཅན་གྱི་གཟུང་རྟོག་རྣམ་པ་གཉིས། དབྱེ་དོན། དང་པོ་ནི། དངོས་པོ་ཐམས་ཅད་པའི་ཡུལ་ཅན་ཡིན་ལ། གཉིས་པ་ནི། རྣམ་པར་བྱང་བའི་དངོས་པོ་ཁོ་ནའི་ཡུལ་ཅན་ཡིན་པས་གཞི་མཐུན་ཡོད་དོ། །སློབ་དཔོན་ལྟར་ན་ཀུན་ནས་ཉོན་མོངས་དང་རྣམ་བྱང་གཟུང་རྟོག་རྣམ་པ་གཉིས། དབྱེ་དོན། དང་པོ་ནི་ཀུན་ནས་ཉོན་མོངས་པའི་གཞི་ལ་བརྟེན་པ་ཡིན་ལ། གཉིས་པ་ནི་རྣམ་པར་བྱང་བའི་གཞི་ལ་བརྟེན་པ་ཡིན་པས། འདི་གཉིས་ནི་ཕན་ཚུན་རྣམ་པར་ཆད་པའི་རང་བཞིན་ཡིན་པའི་ཕྱིར་འདི་གཉིས་ནི་ཐ་དད་པ་ཁོ་ན་ཡིན་ནོ། །འབྱེད་པའི་རྒྱུ་མཚན།

སྲིད་པར་རྒྱུ་བའི་བྱ་བ་བྱེད་པའི་གཞི་ཀུན་ནས་ཉོན་མོངས་པ་དང་ཉོན་མོངས་པ་དེའི་གཉེན་པོ་རྣམ་བྱང་གི་རྟེན་ཅན་གཉིས་ཡོད་པ་ཉིད་ཀྱིས་སོ། །དེ་ལུས་ཀྱི་དབྱེ་བ། ཡན་ལག་གི་དབྱེ་བ་ནི། གཟུང་རྟོག་གཉིས་པོ་དེ་ནི་དབྱེ་གཞི། དབྱེ་ངོ་སོ་སོར་ངོ་བོ་རྣམ་པ་དགུ་དགུའོ། །འབྱེད་པའི་རྒྱུ་མཚན་རྨོངས་པ་མ་རིག་པ་ལ་སོགས་པའི་ཡུལ་དགུ་དང༌། རྣམ་བྱང་གི་ཕུང་པོ་ལ་སོགས་པའི་ཡུལ་དགུ་ཡོད་པའི་དབྱེ་བས་སོ། །ངག་དོན། གཟུང་རྟོག་ཆོས་ཅན། ཀུན་ནས་ཉོན་མོངས་པ་དང་རྣམ་བྱང་གཟུང་རྟོགས་གཉིས་སུ་འབྱེད་པའི་རྒྱུ་མཚན་ཡོད་ ༼༡༣༠༽ དེ། ཀུན་ནས་ཉོན་མོངས་པ་དང་གཉེན་པོའི་རྟེན་ཅན་གཉིས་ཡོད་པའི་རྒྱུ་མཚན་གྱིས་དེར་ཕྱེ་བའི་ཕྱིར། ཀུན་ནས་ཉོན་མོངས་པའི་གཟུང་རྟོག་ཆོས་ཅན། དགུར་འབྱེད་པའི་རྒྱུ་མཚན་ཡོད་དེ། མ་རིགས་པ་ལ་སོགས་པའི་ཡུལ་དགུ་ཡོད་པའི་དབྱེ་བས་དེར་ཕྱེ་བའི་ཕྱིར། དེས་ཅིག་ཤོས་དང་འཛིན་རྟོག་ལའང་རིགས་འགྲེའོ། །གཉིས་པ་འཛིན་རྟོག་མདོར་བསྟན་ནི། རྫས་དང་བཏགས་པའི་རྟེན་ཅན་གྱི། །ཞེས་བྱ་བ་སོགས་ལ། ལུས་ཀྱི་དབྱེ་བ་ནི། འཛིན་རྟོག་དབྱེ་གཞི། དབྱེ་ངོ་གཟུང་རྟོག་དུ་མ་ཟད་འཛིན་རྟོག་ཡང་རྫས་འཛིན་དང་བཏགས་འཛིན་རྟོག་པ་རྣམ་པ་གཉིས་སུ་འདོད་དོ། །འབྱེད་པའི་རྒྱུ་མཚན། གང་ཟག་རྫས་ཡོད་འཛིན་པ་དང༌། སྐྱེས་བུ་བཏགས་ཡོད་དུ་འཛིན་པ་ལ་དམིགས་པས་སོ། །ཡན་ལག་གི་དབྱེ་བ་ནི། རྫས་འཛིན་དང་བཏགས་འཛིན་རྟོག་པ་གཉིས་དབྱེ་གཞི། དབྱེ་ངོ་གཟུང་རྟོག་གཉིས་ལ་སོ་སོར་དགུ་དགུ་ཡོད་པ་སྟེ་དེ་ལྟར་སོ་སོར་རྣམ་པ་དགུ་དགུའོ། །འབྱེད་པའི་རྒྱུ་མཚན་རང་དབང་ཅན་གྱི་བདག་ཏུ་འཛིན་པ་སོགས་ཡུལ་དགུ་དང་ཕུང་པོ་བཏགས་པ་ཙམ་དུ་འཛིན་པ་སོགས་ཡུལ་དགུ་ལ་དམིགས་པས་སོ། ། ༼༡༣༡༽ རྒྱས་བཤད་ལ། རྟོག་པ་མདོར་བསྟན་པ་དེ་ལ་མདོར་བསྡུས་པའི་དོན་རྒྱས་པར་བཤད་ན་འདི་ཡིན་ཏེ། གཟུང་རྟོག་རྒྱས་བཤད། འཛིན་རྟོག་རྒྱས་བཤད་གཉིས།

དང་པོ་ལ་གཉིས་ལས། དང་པོ་ཀུན་ནས་ཉོན་མོངས་གཟུང་རྟོག་རྒྱས་བཤད་ནི། ཀུན་ནས་ཉོན་མོངས་གཟུང་རྟོག་གི་མཚན་ཉིད། གང་ཞིག་ཀུན་ནས་ཉོན་མོངས་པའི་གཞིའི་རྟེན་ཅན། དེ་དབྱེ་གཞི། དབྱེ་ངོ་ཀུན་ནས་ཉོན་མོངས་པའི་གཟུང་རྟོག་རྣམ་པ་དགུའོ། །འབྱེད་པའི་རྒྱུ་མཚན་ཡུལ་དགུ་ཡོད་པས་དེ་ལ་དམིགས་པས་རྟོག་པའང་དགུར་ཕྱེའོ། །ཡུལ་དགུ་པོ་གང་ཞེ་ན། ལས་རྒྱུ་འབྲས་དང་དེ་ཁོ་ན་ཉིད་ལ་རྨོངས་པ་མ་རིག་པ་དང༌། ༼༡༣༢༽ ལས་ཉོན་གྱིས་བསྐྱེད་པའི་གཟུགས་སོགས་ཕུང་པོ་ལྔ་ལ་ཚོར་བ་སོགས་མིང་བཞིའི་ཕུང་པོ་དང༌། གཟུགས་ཀྱི་ཕུང་པོ་ལ་མངོན་པར་ཞེན་པའི་ཉོན་མོངས་དང༌། རྟག་ཆད་ཀྱི་མཐའ་གཉིས་ལ་ལྷག་པར་ཆགས་པ་དང༌། མ་རིག་པ་དང་སྲེད་པའི་རྐྱེན་གྱིས་མ་རིག་པ་ལས་འདུ་བྱེད་འབྱུང་བ་སོགས་ཀུན་ནས་ཉོན་མོངས་པའི་རྟེན་འབྲེལ་དང༌། མ་རིག་པ་འགགས་པས་འདུ་བྱེད་འགགས་པ་འབྱུང་བ་སོགས་རྣམ་བྱང་གི་རྟེན་འབྲེལ་མི་ཤེས་པའི་ཉོན་མོངས་དང༌། མ་དད་པའི་རྒྱུས་སྦྱིན་སོགས་འཕགས་པའི་ལམ་ལ་མི་གནས་པའི་ཉོན་མོངས་དང༌། ངེས་པར་འབྱུང་བྱ་འབྱུང་བྱེད་འབྱུང་བ་འཁོར་གསུམ་དུ་དམིགས་ཤིང་ཞེན་པའི་ཉོན་མོངས་དང༌། བདག་དང་སོགས་པ་རྣམ་མཁྱེན་གྱི་བར་ལ་དམིགས་ཤིང་འདུ་ཤེས་པའི་ཉོན་མོངས་དང༌། རྣམ་པར་དག་པ་འགོག་བདེན་སྐྱེད་པ་ལམ་བདེན་དང༌། སོགས་པ་རྣམ་དག་འགོག་བདེན། དེ་ལ་འགོག་བདེན་ནི་གློ་བུར་དྲི་བྲལ་ཡིན་ལ། ལམ་བདེན་ནི་དྲི་མ་དང་བྲལ་བ་བྱེད་པ་པོ་ཡིན་པས་ཀུན་ནས་ཉོན་མོངས་པའི་རང་བཞིན་གློ་བུར་བའོ། །རྟོག་པ་དགུ་པོ་གང་ཞེ་ན། མ་རིག་པ་ལ་དམིགས་ནས་ཀུན་ནས་ཉོན་མོངས་ཀྱི་གཟུང་བར་ཞེན་པའི་བློ་ནི་མ་རིག་པའི་གཟུང་རྟོག་ཡིན་ནོ། །མ་རིག་པ་ལ་དམིགས་ནས་ཀུན་ནས་ཉོན་མོངས་ཀྱི་གཟུང་བར་ཞེན་པའི་བློ་ཆོས་ཅན། ཀུན་ནས་ཉོན་མོངས་གཟུང་རྟོག་ཡིན་ཏེ། གང་ཞིག་ཀུན་ནས་ཉོན་མོངས་པའི་རྟེན་ཅན་ཡིན་པའི་ཕྱིར། བྱང་སེམས་ཆེན་པོའི་སྦྱོར་ལམ་དྲོད་ཆོས་ཅན།

ཉན་རང་ ༼༡༣༣༽ གི་སྦྱོར་ལམ་དྲོད་ལས་ཁྱད་པར་དུ་འཕགས་པ་ཡིན་ཏེ། རྣམ་མཁྱེན་ཡིད་བྱེད་དང་ལྡན་པས་མ་རིག་པ་ལ་དམིགས་ནས་ཀུན་ནས་ཉོན་མོངས་ཀྱི་བཟུང་བ་རང་བཞིན་མེད་པར་ཞེན་པའི་རྟོག་པ་དང་མཚུངས་པར་ལྡན་པའི་ཕྱིར། དེས་ཕྱི་མ་བརྒྱད་ཀྱང་རིགས་འགྲེའོ། །གཉིས་པ་རྣམ་བྱང་གཟུང་རྟོག་རྒྱས་བཤད་ནི། རྣམ་བྱང་གཟུང་རྟོག་གི་མཚན་ཉིད། གང་ཞིག་གཉེན་པོའི་རྟེན་ཅན། དེ་དབྱེ་གཞི། དབྱེ་ངོ་རྣམ་བྱང་གཟུང་རྟོག་རྣམ་པ་དགུའོ། །འབྱེད་པའི་རྒྱུ་མཚན་ཡུལ་རྣམ་བྱང་དགུ་ཡོད་པས་ཡུལ་ཅན་རྟོག་པ་ལའང་དགུར་ཕྱེའོ། །ཡུལ་དགུ་པོ་གང་ཞེ་ན། རྣམ་བྱང་གི་ཕུང་པོའི་དོན་རྣམ་བྱང་དུ་མ་སྤུངས་པ་དང༌། རྣམ་བྱང་གི་སྐྱེ་མཆེད་ཀྱི་དོན་རྣམ་བྱང་སྐྱེ་བའི་སྒོ་འབྱེད་པ་དང༌། རྣམ་བྱང་གི་ཁམས་ཀྱི་དོན་རྣམ་བྱང་གི་རིགས་འདྲ་སྐྱེད་པའི་དོན་དང༌། རྣམ་བྱང་གི་སྐྱེ་བའི་དོན་མ་རིག་པ་འགགས་པ་ལས་འདུ་བྱེད་འགགས་པ་འབྱུང་བ་སོགས་དང༌། རྣམ་བྱང་གི་དམིགས་པ་སྟོང་པའི་དོན་སྟོང་ཉིད་རྟོགས་པའི་ཡེ་ཤེས་དང༌། སྤྱོད་པ་ཕ་རོལ་ཏུ་ཕྱིན་པའི་དོན་རང་གཞན་གྱི་དོན་ཕུན་སུམ་ཚོགས་པར་བྱེད་པ་དང༌། རྣམ་བྱང་གི་དབྱེ་བ་མཐོང་ལམ་དང་སྒོམ་ལམ་དང་མི་སློབ་ལམ་མོ། །ཡུལ་ཅན་ 

༼༡༣༤༽ རྟོག་པ་དགུ་པོ་གང་ཞེ་ན། རྣམ་བྱང་གི་ཕུང་པོའི་དོན་རྣམ་བྱང་དུ་མ་སྤུངས་པ་ལ་དམིགས་ནས་རྣམ་བྱང་གི་གཟུང་བར་ཞེན་པའི་བློ་ནི་ཕུང་པོའི་དོན་གྱི་གཟུང་རྟོག་ཡིན་ནོ། །མི་སློབ་ལམ་ལ་དམིགས་ནས་རྣམ་བྱང་གི་གཟུང་བར་ཞེན་པའི་བློ་ནི་མི་སློབ་ལམ་གྱི་གཟུང་རྟོག་གོ །ངག་དོན། རྣམ་བྱང་དུ་མ་སྤུངས་པ་ལ་དམིགས་ནས་རྣམ་བྱང་གི་གཟུང་བར་ཞེན་པའི་བློ་ཆོས་ཅན། རྣམ་བྱང་གཟུང་རྟོག་ཡིན་ཏེ། གང་ཞིག་གཉེན་པོའི་རྟེན་ཅན་ཡིན་པའི་ཕྱིར། བྱང་སེམས་ཆེན་པོའི་སྦྱོར་ལམ་རྩེ་མོ་ཆོས་ཅན། ཉན་རང་གི་སྦྱོར་ལམ་རྩེ་མོ་ལས་ཁྱད་པར་དུ་འཕགས་པ་ཡིན་ཏེ། རྣམ་མཁྱེན་ཡིད་བྱེད་དང་ལྡན་པས་མི་སློབ་ལམ་ལ་དམིགས་ནས་རྣམ་བྱང་གི་གཟུང་བ་རང་བཞིན་མེད་པར་ཞེན་པའི་རྟོག་པ་དང་མཚུངས་པར་ལྡན་པའི་ཕྱིར། འཛིན་རྟོག་ལ་གཉིས་ལས། རྫས་འཛིན་རྟོག་པ་རྒྱས་བཤད་ནི། རྫས་འཛིན་རྟོག་པའི་མཚན་ ༼༡༣༥༽ ཉིད། གང་ཞིག གང་ཟག་རྫས་ཡོད་དུ་འཛིན་པའི་རྟེན་ཅན། དེ་དབྱེ་གཞི། དབྱེ་ངོ་རྫས་འཛིན་རྟོག་པ་རྣམ་པ་དགུའོ། །འབྱེད་པའི་རྒྱུ་མཚན། ཡུལ་རྫས་འཛིན་དགུ་ཡོད་པས་ཡུལ་ཅན་རྟོག་པ་ཡང་དགུར་ཕྱེའོ། །ཡུལ་དགུ་པོ་གང་ཞེ་ན། བདག་དང་པོ་བཞི་ངོ་བོ། ཕྱི་མ་ལྔ་རྟེན་གྱི་བདག་གོ །བྱེད་པའི་སྐྱེས་བུ་ལ་རང་དབང་ཅན་གྱི་བདག་ཏུ་འཛིན་པ་དང༌། ཕུང་པོ་ལྔ་ལ་གཅིག་པུའི་བདག་ཏུ་འཛིན་པ་དང༌། སྐྱེ་མཆེད་བཅུ་གཉིས་ལ་རྒྱུའི་བདག་ཏུ་འཛིན་པ་དང༌། རྣམ་པར་ཤེས་པའི་ཁམས་ལ་ལྟ་བ་པོ་དང༌། གཟུགས་ལ་སོགས་པའི་ཁམས་ལ་བལྟ་བྱའི་བདག་ཏུ་འཛིན་པ་དང༌། རྟེན་འབྲེལ་བཅུ་གཉིས་ལ་ཀུན་ནས་ཉོན་མོངས་པའི་རྟེན་འབྲེལ་གྱི་བདག་ཏུ་འཛིན་པ་དང༌། སྙོམས་འཇུག་བརྒྱད་ལ་འདོད་ཆགས་དང་བྲལ་བའི་རྟེན་གྱི་བདག་ཏུ་འཛིན་པ་དང༌། བདེན་བཞི་ལ་མཐོང་ལམ་གྱི་རྟེན་གྱི་བདག་ཏུ་འཛིན་པ་དང༌། རྣམ་ཐར་སྙོམས་འཇུག་ལ་སྒོམ་ལམ་གྱི་རྟེན་གྱི་བདག་ཏུ་འཛིན་པ་དང༌། སྟོབས་བཅུ་དང་མ་འདྲེས་པ་བཅོ་བརྒྱད་ལ་དོན་བྱས་པའི་རྟེན་གྱི་བདག་ཏུ་འཛིན་པའོ། །རྟོག་པ་དགུ་པོ་གང་ཞེ་ན།

བྱེད་པའི་སྐྱེས་བུ་ལ་རང་དབང་ཅན་གྱི་བདག་ཏུ་འཛིན་པ་ལ་དམིགས་ནས་རྫས་འཛིན་དུ་ཞེན་པའི་བློ་ནི་རང་དབང་ཅན་གྱི་བདག་ཏུ་རྟོག་པའི་རྫས་འཛིན་རྟོག་པ་ཡིན་ནོ། །ངག་དོན། བྱེད་པའི་སྐྱེས་བུ་ལ་རང་དབང་ཅན་གྱི་བདག་ཏུ་འཛིན་པ་ལ་དམིགས་ནས་རྫས་འཛིན་དུ་ཞེན་པའི་བློ་ཆོས་ཅན། རྫས་འཛིན་རྟོག་པ་ཡིན་ཏེ། ༼༡༣༦༽ གང་ཞིག་གང་ཟག་རྫས་ཡོད་དུ་འཛིན་པའི་རྟེན་ཅན་ཡིན་པའི་ཕྱིར། བྱང་སེམས་ཆེན་པོའི་སྦྱོར་ལམ་བཟོད་པ་ཆོས་ཅན། ཉན་རང་གི་སྦྱོར་ལམ་བཟོད་པ་ལས་ཁྱད་པར་དུ་འཕགས་པ་ཡིན་ཏེ། རྣམ་མཁྱེན་ཡིད་བྱེད་དང་ལྡན་པས་བྱེད་པའི་སྐྱེས་བུ་ལ་རང་དབང་ཅན་གྱི་བདག་ཏུ་འཛིན་པ་ལ་དམིགས་ནས་རྫས་འཛིན་དུ་རང་བཞིན་མེད་པར་ཞེན་པའི་རྟོག་པ་དང་མཚུངས་ལྡན་ཡིན་པའི་ཕྱིར། དེས་རིགས་འགྲེའོ། །བཏགས་འཛིན་རྟོག་པ་རྒྱས་བཤད་ནི། བཏགས་འཛིན་རྟོག་པའི་མཚན་ཉིད། གང་ཞིག་སྐྱེས་བུ་བཏགས་ཡོད་དུ་འཛིན་པའི་རྟེན་ཅན། དེ་དབྱེ་གཞི། དབྱེ་ངོ་བཏགས་འཛིན་རྟོག་པ་རྣམ་པ་དགུའོ། །འབྱེད་པའི་རྒྱུ་མཚན་ཡུལ་དགུ་ཡོད་པས་ཡུལ་ཅན་རྟོག་པ་ཡང་དགུར་ཕྱེའོ། །ཡུལ་དགུ་པོ་གང་ཞེ་ན། ཡུལ་དང་པོ་བཞི་ལས་སྒྱུ་མ་ལྟ་བུ་ལས་བྱུང་བ་སེམས་ཅན་དུ་འདོགས་པའི་རྒྱུ་ཡིན་ལ། ཕྱི་མ་ལྔ་ནི་ཡེ་ཤེས་སྒྱུ་མ་ལྟ་བུ་ལས་བྱུང་བ་འཕགས་པར་འདོགས་པའི་རྒྱུ་ཡིན་ནོ། །ཕུང་པོ་བཏགས་པ་ཙམ་དུ་འཛིན་པ་དང༌། ཁམས་དང༌། སྐྱེ་མཆེད་དང༌། རྟེན་ཅིང་འབྲེལ་འབྱུང་དང༌། རྣམ་པར་བྱང་བ་དང༌། མཐོང་ལམ་དང༌། སྒོམ་ལམ་དང༌། ཁྱད་པར་གྱི་ལམ་དང༌། མི་སློབ་ལམ་ལ་བཏགས་པ་ ༼༡༣༧༽ ཙམ་དུ་འཛིན་པ་དགུའོ། །ཡུལ་ཅན་རྟོག་པ་དགུ་པོ་གང་ཞེ་ན། ཕུང་པོ་ལ་བཏགས་པ་ཙམ་དུ་འཛིན་པ་ལ་དམིགས་ནས་བཏགས་འཛིན་དུ་ཞེན་པའི་བློ་ནི་ཕུང་པོར་བཏགས་པའི་རྟོག་པ་ཡིན་ནོ། །བྱང་སེམས་ཆེན་པོའི་སྦྱོར་ལམ་ཆོས་མཆོག་ཆོས་ཅན། ཉན་རང་གི་སྦྱོར་ལམ་ཆོས་མཆོག་ལས་ཁྱད་པར་དུ་འཕགས་པ་ཡིན་ཏེ། རྣམ་མཁྱེན་ཡིད་བྱེད་དང་ལྡན་པས་ཕུང་པོ་བཏགས་པ་ཙམ་དུ་འཛིན་པ་ལ་དམིགས་ནས་བཏགས་འཛིན་དུ་རང་བཞིན་མེད་པར་ཞེན་པའི་རྟོག་པ་དང་མཚུངས་པར་ལྡན་པ་ཡིན་པའི་ཕྱིར།

དེས་རིགས་འགྲེའོ། །མཇུག་བསྡུ་བ་ནི། བྱང་སེམས་ཆེན་པོའི་ངེས་འབྱེད་ཆ་མཐུན་བཞི་པོ་ཆོས་ཅན། ཉན་རང་གི་ངེས་འབྱེད་ཆ་མཐུན་ལས་ཁྱད་པར་དུ་འཕགས་པ་ཡིན་ཏེ། རྣམ་མཁྱེན་ཡིད་བྱེད་དང་ལྡན་པས་རང་བཞིན་མེད་པར་ཞེན་པའི་རྟོག་པ་བཞི་དང་གྲངས་བཞིན་དུ་མཚུངས་པར་ལྡན་པའི་ཕྱིར་རོ། །སོ་སོར་ཕྲོལ་མཛོད། གསུམ་པ་ཡོངས་འཛིན་གྱི་ཁྱད་པར་རྒྱས་པར་བཤད་པ་ནི། སེམས་མི་འགོང་པ་ཉིད་ལ་སོགས། །ཞེས་བྱ་བ་སོགས་གསུངས་ཏེ། འདི་ལ་ ༼༡༣༨༽ མཚམས་སྦྱར་བ་ནི། མདོར་བསྟན་དུ་རྟོག་པའི་དང་པོ་བཤད་པ་དང་འདིར་རྟོག་པའི་མཇུག་ཏུ་བསྟན་པ་གཉིས་གོ་རིམ་མི་མཐུན་པས་གོ་རིམ་སྐྱོན་ཅན་དུ་འགྱུར་རོ་ཞེ་ན། ཡང་གི་ཁོངས་ནས་སོ། །ཐེག་ཆེན་གྱི་སྦྱོར་ལམ་གྱི་ཡོངས་འཛིན་གྱི་ཁྱད་པར་ཅན་ཆོས་ཅན། མདོར་བསྟན་དང་རྒྱས་བཤད་གཉིས་གོ་རིམ་མི་མཐུན་པས་གོ་རིམ་སྐྱོན་ཅན་དུ་འགྱུར་མི་དགོས་པར་ཐལ། མདོར་བསྟན་གྱི་ཚིགས་བཅད་སྦྱར་བདེ་བའི་ཕྱིར་དུ་ཁྱོད་རྟོག་པའི་སྔར་གསུངས་ན་ཡང་ཁྱོད་ཀྱི་སྟོབས་ཀྱིས་བཤད་མ་ཐག་པའི་རྣམ་མཁྱེན་ཡིད་བྱེད་དང་ལྡན་པས་རང་བཞིན་མེད་པར་ཞེན་པའི་རྟོག་པ་ཡང་ཁྱད་པར་དུ་འཕགས་ཆོས་སུ་འགྱུར་རོ་ཞེས་བསྟན་པའི་ཕྱིར། ཡང་ཁྱོད་རྟོག་པའི་མཇུག་ཐོག་ཏུ་བར་སྐབས་ཀྱི་ཚིགས་སུ་བཅད་པ་གཅིག་གིས་བསྟན་པའི་ཕྱིར། ཡང་གཉིས་ནི་དགོས་པ་གཉིས་ཕན་ཚུན་སྡུད་པའོ། །ཚིག་དོན་བཀྲོལ་བ་ནི། དོན་གཉིས་ལྡན་པའི་སངས་རྒྱས་མཆོག་གི་སྤྲུལ་པའི་སྐུ་ཆོས་ཅན། སྦྱོར་ལམ་ལ་གནས་པའི་བྱང་སེམས་ཆེན་པོའི་རྣམ་པ་ཀུན་ཏུ་ཡོངས་འཛིན་ཡིན་ཏེ། དེའི་དགེ་བའི་བཤེས་གཉེན་ཡིན་པས་སོ། །དོན་གཉིས་གང་ཞེ་ན། སྟོན་པར་བྱེད་དོ། །གང་གིས་ན། སངས་རྒྱས་ཀྱི་མཆོག་གི་སྤྲུལ་པའི་སྐུས་སོ། །གང་ལ་ན། སྦྱོར་ལམ་ལ་གནས་པའི་བྱང་སེམས་ཆེན་པོ་ལའོ། །གང་གི་སྒོ་ནས་ན། རང་བཞིན་སྤྲོས་བྲལ་ལ་སེམས་མི་འགོང་ཞིང་མི་སྐྲག་པ་དང༌། ཀུན་ཏུ་ ༼༡༣༩༽

སྐྲག་པར་མི་འགྱུར་བའི་རྒྱུ་རྣམ་མཁྱེན་ཡིད་བྱེད་དང་ལྡན་པས་ཕུང་པོ་ལྔ་མི་རྟག་པ་ལ་སོགས་པར་མི་དམིགས་པའི་ཚུལ་གྱིས་རྟོགས་པའི་ཐབས་ལ་མཁས་པའི་སྒོ་ནས་སོ། །སེམས་འགོང་བ་དང་སྐྲག་པ་དང་ཀུན་ཏུ་སྐྲག་པ་གསུམ་ནི་སྐྲག་པ་ཆུང་ངུ་དང་འབྲིང་དང་ཆེན་པོ་ཡིན་ནོ། །ཇི་ལྟར་ན་གདུལ་བྱའི་བསམ་པ་དང་སྐལ་བ་ཇི་ལྟ་བ་བཞིན་དུའོ། །གང་ན། དངོས་གཞི་གཟུགས་ནས་རྣམ་མཁྱེན་གྱི་བར་ཆོས་མཐའ་དག་ལ་ངོ་བོའི་བདག་མེད་པ་དང༌། སོགས་པ་སྦྱོར་བ་བྱང་ཆུབ་མཆོག་ཏུ་སེམས་བསྐྱེད་པ་དང༌། རྗེས་དགེ་བ་བླ་མེད་བྱང་ཆུབ་ཏུ་བསྔོ་བའོ། །ངག་དོན། རྫོགས་པའི་སངས་རྒྱས་ཀྱི་མཆོག་གི་སྤྲུལ་པའི་སྐུ་ཆོས་ཅན། གཞན་དོན་དང་ལྡན་དེ། ཐབས་མཁས་པའི་སྒོ་ནས་གདུལ་བྱའི་བསམ་པ་ཇི་ལྟ་བ་བཞིན་དུ་ཆོས་མཐའ་དག་བདག་མེད་པ་ལ་སོགས་པ་སྟོན་པར་བྱེད་པའི་ཕྱིར། ཆོས་ཅན། སྦྱོར་ལམ་ལ་གནས་པའི་བྱང་སེམས་ཆེན་པོའི་ཡོངས་འཛིན་ཡིན་ཏེ། དེ་ལ་ཐབས་མཁས་པའི་སྒོ་ནས་ཆོས་མཐའ་དག་བདག་མེད་པ་ལ་སོགས་པར་སྟོན་པར་བྱེད་པའི་ཕྱིར། རང་དོན་ནི། བོར་བ་སྟེ་མི་ལྡན་ནོ། །གང་ལ་ན། རྫོགས་པའི་སངས་རྒྱས་ཀྱི་མཆོག་གི་སྤྲུལ་པའི་སྐུ་ལའོ། །གང་ན། ཐབས་མཁས་པའི་ཕར་ཕྱིན་དྲུག་པོ་དེའི་མི་མཐུན་ཕྱོགས་སེར་སྣས་གཞན་ལ་ཆོས་མི་སྟོན་པ་དང༌། མཆོག་ཏུ་འཛིན་ཞིང་རློམ་པ་དང༌། ཟབ་མོ་སྟོང་པ་ཉིད་ལ་སྐྲག་པ་དང༌། རྣམ་མཁྱེན་ཡིད་བྱེད་འདོར་བ་དང༌། ཐེག་དམན་ཡིད་ལ་བྱེད་པའི་གོ་སྐབས་འབྱེད་ ༼༡༤༠༽ པ་དང༌། སྣང་སྟོང་ལ་མཚན་མར་འཛིན་པ་དང༌། དགེ་བའི་བཤེས་གཉེན་དེའི་མི་མཐུན་ཕྱོགས་སྡིག་གྲོགས་དང༌། བདུད་ལས་རྣམས་སོ། །ངག་དོན། ཆོས་ཅན། རང་དོན་དང་ལྡན་ཏེ། མི་མཐུན་ཕྱོགས་སྤང་བའི་ཐབས་མཁས་པའི་ཕར་ཕྱིན་ཐོབ་པའི་ཕྱིར། བཞི་པ་རྒྱུ་རིགས་ནི། རྟོག་པ་ཡི་ནི་ཆོས་དྲུག་དང༌། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར། ཚིག་དོན། བསྡུས་དོན། དེ་ལ་རྩོད་པ་སྤོང་བ་དང་བཞི།

དང་པོ་ནི། ཤེས་བྱ་ཆོས་ཅན། ངེས་འབྱེད་ཆ་མཐུན་བསྟན་ནས་དེའི་རྗེས་སུ་སྒྲུབ་པའི་རྟེན་བསྟན་པ་ལ་རྒྱུ་མཚན་ཡོད་དེ། འཆད་འགྱུར་གྱི་སྒྲུབ་པ་ཉམས་སུ་ལེན་པ་དང་ལྡན་པ་ལ་བཤད་མ་ཐག་པའི་ངེས་འབྱེད་ཆ་མཐུན་དང་དེ་ལས་གཞན་མཐོང་ལམ་དང་སྒོམ་ལམ་དང་ཁྱད་པར་གྱི་ལམ་ཡང་འབྱུང་བས་སོ། ། ༼༡༤༡༽ ཚིག་དོན་ལ་སྒྲུབ་པའི་ངོ་བོ། གོ་རིམ། གྲངས་ངེས་དང་གསུམ། དང་པོ་ནི། རེ་ཞིག་སྟེ་སྒྲུབ་པ་བཅུ་གསུམ་པོ་རིམ་པ་བཞིན་དུ་སྟོན་པ་ལ། ཤེས་བྱ་ཆོས་ཅན། སྒྲུབ་པ་བཅུ་གསུམ་གྱི་དང་པོ་འཇིག་རྟེན་པའི་རྟོགས་པ་ངེས་འབྱེད་ཆ་མཐུན་བཞི་པོ་རྣམས་བསྟན་པ་ལ་རྒྱུ་མཚན་ཡོད་དེ། སྒྲུབ་པ་བཅུ་གསུམ་གྱི་ནང་ནས་དང་པོར་འཇིག་རྟེན་པའི་རྟོགས་པ་རྣམས་འབྱུང་བའི་ཕྱིར། སྦྱོར་ལམ་དྲོད་སོགས་བཞི་ཆོས་ཅན། འཇིག་རྟེན་པའི་རྟོགས་པ་ཡིན་ཏེ། ངེས་འབྱེད་ཆ་མཐུན་ཡིན་པའི་ཕྱིར། ཤེས་བྱ་ཆོས་ཅན། འཇིག་རྟེན་པའི་རྟོགས་པ་བསྟན་ནས། དེའི་འོག་ཏུ་འཇིག་རྟེན་ལས་འདས་པའི་རྟོགས་པ་མཐོང་ལམ་དང་སྒོམ་ལམ་གཉིས་བསྟན་པ་ལ་རྒྱུ་མཚན་ཡོད་དེ། རང་རྒྱུ་འཇིག་རྟེན་པའི་རྟོགས་པ་ལས་རང་འབྲས་འཇིག་རྟེན་ལས་འདས་པའི་རྟོགས་པ་འབྱུང་བའི་ཕྱིར། མཐོང་ལམ་དང་སྒོམ་ལམ་གཉིས་ཆོས་ཅན། འཇིག་རྟེན་ལས་འདས་པའི་རྟོགས་པ་ཡིན་ཏེ། འཕགས་རྒྱུད་ཀྱི་མངོན་རྟོགས་ ༼༡༤༢༽ ཡིན་པའི་ཕྱིར། ཤེས་བྱ་ཆོས་ཅན། རྟོགས་པའི་ཆོས་དྲུག་ཡོད་དེ། འཇིག་རྟེན་པའི་རྟོགས་པ་བཞི། འཇིག་རྟེན་ལས་འདས་པའི་རྟོགས་པ་གཉིས་ཡོད་པའི་ཕྱིར། ཆོས་ཅན། མཐོང་ལམ་སྒོམ་ལམ་བསྟན་ནས་དེའི་འོག་ཏུ་གཉེན་པོ་སྐྱེ་བ་དང་མི་མཐུན་ཕྱོགས་སྤང་བྱ་སྤོང་ཞིང་འགག་པའི་སྒྲུབ་པ་གཉིས་བསྟན་པ་ལ་རྒྱུ་མཚན་ཡོད་དེ། མཐོང་སྒོམ་ལམ་ལས་རང་འབྲས་གཉེན་པོ་སྐྱེ་ཞིང་སྤང་བྱ་སྤོང་བའི་ཕྱིར། གཉེན་པོ་སྐྱེ་བ་དང་སྤང་བྱ་འགག་པའི་ཚུལ་ཇི་ལྟར་ཡིན་ཞེ་ན། ཤེས་བྱ་ཆོས་ཅན། རྐུན་པོ་ཕྱིར་ཕྱུང་ནས་ཕྱིས་མི་འཇུག་པ་བྱ་བའི་ཕྱིར་དུ་སྐད་ཅིག་དེ་ཉིད་ལ་སྒོ་བར་གཅོད་པ་ལྟར་གཉེན་པོ་བར་ཆད་མེད་ལམ་སྐྱེས་པ་དང༌།

དེའི་དངོས་ཀྱི་སྤང་བྱ་མི་མཐུན་ཕྱོགས་ཅི་རིགས་པ་འགག་པ་དུས་མཉམ་སྟེ། གཉེན་པོ་མཐོང་སྒོམ་ལམ་གྱི་བར་ཆད་མེད་ལམ་དེ་དག་སྐྱེས་པའི་སྟོབས་ཀྱིས་དེའི་དངོས་ཀྱི་སྤང་བྱ་མ་ལུས་པ་སྤོང་བའི་ཕྱིར། ཤེས་བྱ་ཆོས་ཅན། གཉེན་པོ་སྐྱེ་བ་དང་སྤང་བྱ་སྤོང་བའི་སྒྲུབ་པ་བསྟན་ནས། དེའི་འོག་ཏུ་སྤང་བྱ་དང་གཉེན་པོ་དེ་དག་སྐྱེ་འགག་དང་ལྡན་པར་རྟོགས་པའི་རྟོག་པ་ཡོངས་སུ་གཏུགས་པ་སྟེ་ཅི་རིགས་པ་སྤོང་བའི་སྒྲུབ་པ་བསྟན་པ་ལ་རྒྱུ་མཚན་ཡོད་དེ། གཉེན་པོ་སྐྱེ་བ་དང་སྤང་བྱ་སྤོང་བའི་སྒྲུབ་པ་ལས་རང་འབྲས་སྤང་བྱ་སྤངས་པ་འབྱུང་བའི་ཕྱིར། ས་དང་པོའི་རྣམ་གྲོལ་ལམ་ཆོས་ཅན། སྤང་གཉེན་དེ་དག་སྐྱེ་འགག་དང་ལྡན་པར་རྟོག་པ་ཅི་རིགས་པ་སྤངས་པ་ཡིན་ཏེ། རྣམ་མཁྱེན་ཡིད་བྱེད་དང་ལྡན་པས་ ༼༡༤༣༽ སྤང་གཉེན་དེ་དག་རང་བཞིན་མ་དམིགས་པའི་མངོན་སུམ་དུ་རྟོགས་པས་སོ། །ཤེས་བྱ་ཆོས་ཅན། ཡོངས་སུ་གཏུགས་པའི་སྒྲུབ་པ་བསྟན་ནས། དེའི་འོག་ཏུ་ཐབས་ཤེས་དང་བཅས་པའི་སྒྲུབ་པ་བསྟན་པ་ལ་རྒྱུ་མཚན་ཡོད་དེ། སྤང་བྱ་མ་ལུས་པར་སྤོང་བ་ནི་ཐབས་ཤེས་ལ་རག་ལས་པའི་ཕྱིར། ས་དང་པོའི་བརྩོན་འགྲུས་ཆོས་ཅན། ཐབས་ཤེས་དང་བཅས་པའི་སྒྲུབ་པ་ཡིན་ཏེ། སྔོན་གྱི་གཞན་དོན་བྱེད་པའི་སྨོན་ལམ་དང་སྦྱིན་སོགས་ལ་སྤྱོད་པའི་ཐབས་མཁས་པའི་སྟོབས་ཀྱི་འཁོར་འདས་ལ་མི་གནས་པའི་སྤྱོད་པ་གཙོ་བོར་གྱུར་པའི་སེམས་དཔའི་བྱ་བ་ཡིན་པའི་ཕྱིར། ཐབས་ནི་སྙིང་བརྩེ་བའོ། །ཤེས་བྱ་ཆོས་ཅན། ཐབས་ཤེས་དང་བཅས་པའི་སྒྲུབ་པ་བསྟན་ནས་དེའི་འོག་ཏུ་སློབ་མ་ཉན་ཐོས་དང་རང་སངས་རྒྱས་དང་ཐུན་མོང་མ་ཡིན་པའི་སྒྲུབ་པ་བསྟན་པ་ལ་རྒྱུ་མཚན་ཡོད་དེ། ཐབས་ཤེས་ཁྱད་པར་ཅན་ཟུང་འབྲེལ་དུ་སྐྱེས་པས་ཉན་རང་དང་ཐུན་མོང་མ་ཡིན་པར་འགྱུར་བའི་ཕྱིར། ས་དང་པོའི་བརྩོན་འགྲུས་ཆོས་ཅན། ཉན་རང་དང་ཐུན་མོང་མ་ཡིན་པའི་སྒྲུབ་པ་ཡིན་ཏེ། ཐབས་ཤེས་ཁྱད་པར་ཅན་ཟུང་འབྲེལ་དུ་སྐྱེས་པའི་སྤྱོད་པ་གཙོ་བོར་གྱུར་པའི་སེམས་དཔའི་བྱ་བ་ཡིན་པའི་ཕྱིར།

ཉན་རང་དང་ཐུན་མོང་མ་ཡིན་པའི་སྒྲུབ་པ་བསྟན་ནས་དེའི་འོག་ཏུ་གཞན་དོན་གོ་རིམ་དུ་བྱེད་པའི་སྒྲུབ་པ་འཆད་དོ། །དེ་ནི་འགོད་པའི་མཚན་ཉིད་ཅན་ཡིན་པས་འགོད་དོ། །གང་ན་གདུལ་བྱ་རིགས་ཅན་ ༼༡༤༤༽ གསུམ་པོ། གང་ལ་ན། ཐེག་པ་གསུམ་གྱི་ལམ་ལའོ། །ཇི་ལྟར་ན་བསམ་པ་དང་སྐལ་བ་ཇི་བཞིན་དུའོ། །གང་གི་སྒོ་ནས་ན། གཞུག་པ་ལ་ལྡེམ་པོར་དགོངས་པ་དང༌། སོགས་པ་མཚན་ཉིད་ལ་ལྡེམ་པོར་དགོངས་པ་དང༌། གཉེན་པོ་ལ་ལྡེམ་པོར་དགོངས་པ་དང༌། སྒྱུར་བ་ལ་ལྡེམ་པོར་དགོངས་པ་དང༌། མཉམ་པ་ཉིད་ལ་དགོངས་པ་དང༌། དོན་གཞན་དང་དུས་གཞན་ལ་དགོངས་པ་དང༌། གང་ཟག་གི་བསམ་པ་ལ་དགོངས་པ་སྟེ། ལྡེམ་དགོངས་བཞི་དགོངས་པ་བཞི་སྟེ་བརྒྱད་ཀྱི་སྒོ་ནས་སོ། །གང་གིས་ན། བྱང་སེམས་འཕགས་པ་རྣམས་ཀྱིས་སོ། །ལྡེམ་དགོངས་བཞི་གང་ཞེ་ན། ཉན་ཐོས་ཀྱི་རིགས་ཅན་བསྟན་པ་ལ་གཞུག་པའི་ཕྱིར་དུ་གཟུགས་སོགས་སྐྱེ་མཆེད་ཡོད་པར་བཤད་པར་ལྟ་བུ་ལ་གཞུག་པར་ལྡེམ་པོར་དགོངས་པ་དང༌། ཀུན་བཏགས་གཞན་དབང་ཡོངས་གྲུབ་གསུམ་ལ་དགོངས་ནས་ཆོས་ཐམས་ཅད་མེད་དོ་ཡོད་དོ་རང་བཞིན་གྱིས་མྱ་ངན་ལས་འདས་པའོ་ཞེས་གསུངས་པ་ལྟ་བུ་མཚན་ཉིད་ལ་ལྡེམ་པོར་དགོངས་པ་དང༌། སངས་རྒྱས་ལ་བརྙས་པ་བཟློག་པའི་ཕྱིར་དུ་ང་འདས་པའི་སངས་རྒྱས་རྣམ་གཟིགས་ཡིན་ནོ་ཞེས་གསུངས་པ་ལྟ་བུ་གཉེན་པོ་ལ་ལྡེམ་པོར་དགོངས་པ་དང༌། སྙིང་པོ་རྣམ་གཡེང་ཡིན་ལ་དེ་མེད་པ་ལ་སྙིང་པོར་ཤེས་པ་དང༌། རྟག་བདེ་སོགས་སུ་འཛིན་པ་ལས་ཕྱིན་ཅི་ལོག་མི་རྟག་སོགས་ལ་ལེགས་པར་གནས་པ་དང༌། བྱང་ཆུབ་ཀྱི་ཕྱིར་དུ་ཡུན་རིང་པོར་དཀའ་སྤྱད་ཀྱི་ཉོན་མོངས་པས་རབ་ཏུ་ཉོན་མོངས་པར་བྱས་ན་ ༼༡༤༥༽ བྱང་ཆུབ་ཐོབ་པར་འགྱུར་རོ་ཞེས་ངན་པ་མཆོག་ཏུ་སྒྱུར་བ་ལྟ་བུ་སྒྱུར་བ་ལ་ལྡེམ་པོར་དགོངས་པའོ། །དགོངས་པ་གཞི་ནི། དགོངས་གཞི་རྒྱུ་ཚོགས་གཉིས་ལས་བྱུང༌། འབྲས་བུ་ཆོས་སྐུ་ཐོབ། བྱེད་པ་འགྲོ་བའི་དོན་བྱེད་པར་མཉམ་པ་ལ་དགོངས་ནས་ང་སངས་རྒྱས་རྣམ་གཟིགས་ཡིན་ནོ་གསུངས་པ་ལྟ་བུ་མཉམ་པ་ཉིད་ལ་དགོངས་པ་དང༌།

དགོངས་གཞི་མངོན་པར་འགྲུབ་པའི་རྒྱུ་སྲེད་པ་སྤོང་བ་ལ་དགོངས་ནས་མ་བསད་པ་དང༌། སྐྱེ་བའི་རྒྱུ་ལས་ཀྱི་སྲིད་པ་སྤོང་བ་ལ་དགོངས་ནས་ཕ་བསད་ན་མི་དེ་དག་པར་འགྱུར་རོ་ཞེས་གསུངས་པ་ལྟ་བུ་དོན་གཞན་ལ་དགོངས་པ་དང༌། དུས་རིང་མོ་ཞིག་ན་སྐྱེས་བུ་ལ་དགོངས་ནས་བདེ་བ་ཅན་དུ་སྐྱེ་བར་སྨོན་ལམ་བཏབ་ན་དེར་སྐྱེ་ཞེས་གསུངས་པ་ལྟ་བུ་དུས་གཞན་ལ་དགོངས་པ་དང༌། ཚུལ་ཁྲིམས་ཁོ་ན་མཆོག་ཏུ་འཛིན་པའི་གང་ཟག་གི་བསམ་པ་ལ་དགོངས་ནས་ཚུལ་ཁྲིམས་ལ་སྨོད་ཅིང་སྦྱིན་པའི་བསྔགས་པ་གསུངས་པ་ལྟ་བུ་གང་ཟག་གི་བསམ་པ་ལ་དགོངས་པའོ། །ངག་དོན་ནི། ཤེས་བྱ་ཆོས་ཅན། ཉན་རང་དང་ཐུན་མོང་མ་ཡིན་པའི་སྒྲུབ་པ་བསྟན་ནས་དེའི་འོག་ཏུ་གཞན་དོན་གོ་རིམ་དུ་བྱེད་པའི་སྒྲུབ་པ་བསྟན་པ་ལ་རྒྱུ་མཚན་ཡོད་དེ། ཉན་རང་དང་ཐུན་མོང་མ་ཡིན་པའི་རྟོགས་པ་ཐོབ་ནས་གཞན་དོན་ཇི་ལྟར་འོས་པ་བཞིན་བྱེད་པ་འབྱུང་བའི་ཕྱིར། བྱང་སེམས་འཕགས་པ་རྣམས་ཆོས་ཅན། གཞན་དོན་གོ་རིམ་དུ་བྱེད་པ་ཡིན་ཏེ། དགོངས་ལྡེམ་དགོངས་བརྒྱད་ཀྱི་སྒོ་ནས་གདུལ་བྱའི་བསམ་པ་དང་ 

༼༡༤༦༽ སྐལ་བ་ཇི་ལྟ་བ་བཞིན་དུ་ཐེག་པ་གསུམ་གྱི་ལམ་ལ་འགོད་པར་མཛད་པའི་ཕྱིར། ས་དང་པོའི་བརྩོན་འགྲུས་ཆོས་ཅན། གཞན་དོན་གྱི་རིམ་དུ་བྱེད་པའི་སྒྲུབ་པ་ཡིན་ཏེ། དགོངས་ལྡེམ་དགོངས་བརྒྱད་ཀྱི་སྒོ་ནས་གདུལ་བྱའི་བསམ་པ་དང་སྐལ་བ་ཇི་ལྟ་བ་བཞིན་དུ་ཐེག་པ་གསུམ་གྱི་ལམ་ལ་འགོད་པའི་སྤྱོད་པ་གཙོ་བོར་གྱུར་པའི་སེམས་དཔའི་བྱ་བ་ཡིན་པའི་ཕྱིར། ཁྱབ་སྟེ། དེའི་མཚན་ཉིད་ཡིན་པའི་ཕྱིར། ཤེས་བྱ་ཆོས་ཅན། གཞན་དོན་གོ་རིམ་དུ་བྱེད་པའི་སྒྲུབ་པ་བསྟན་ནས། དེའི་འོག་ཏུ་ཡེ་ཤེས་རྩོལ་བ་མི་མངའ་བ་འཇུག་པའི་སྒྲུབ་པ་བསྟན་པ་ལ་རྒྱུ་མཚན་ཡོད་དེ། གཞན་དོན་ཇི་ལྟར་འོས་པ་བཞིན་བྱས་པས་ཡེ་ཤེས་ལྷུན་གྲུབ་ཏུ་འབྱུང་བའི་ཕྱིར། དེ་ནས་གཞན་དོན་བྱེད་པའི་ཡེ་ཤེས་འབྱུང་ངོ༌། །ཚུལ་འབད་རྩོལ་གྱི་མཚན་མ་མེད་ཅིང་ལྷུན་གྱིས་གྲུབ་པར་རོ། །དུས་འཁོར་བ་ཇི་སྲིད་མ་སྟོངས་བར་དུ་རྒྱུན་ཆག་ཏུའོ། །སྐབས་གང་དུ་ན་ས་བརྒྱད་པ་ནའོ། །མདོར་ན་ས་བཅུ་པའི་བརྩོན་འགྲུས་ཆོས་ཅན། ཡེ་ཤེས་རྩོལ་བ་མི་མངའ་བར་འཇུག་པའི་སྒྲུབ་པ་ཡིན་ཏེ། གཞན་དོན་འབད་མེད་ལྷུན་གྲུབ་ཏུ་བྱེད་པའི་སྤྱོད་པ་གཙོ་བོ་འགྱུར་བའི་སེམས་དཔའི་བྱ་བ་ཡིན་པའི་ཕྱིར། ༼༡༤༧༽ གཉིས་པ་གོ་རིམ་ནི། འདིར་བསྟན་སྒྲུབ་པ་བཅུ་གསུམ་པོའི་གོ་རིམ་འདི་ནི་ཆོས་ཅན། གོ་རིམ་འཆོལ་བའི་སྐྱོན་མེད་དེ། རྟོགས་པའི་གོ་རིམ་ཁྱད་པར་ཅན་ཡིན་པའི་ཕྱིར། འོ་ན་བཅུ་གསུམ་པོའི་ས་མཚམས་གང་ན་ཡོད་ཅེ་ན། དང་པོ་བཞི་ནི་སྦྱོར་ལམ་ན་ཡོད། ལྔ་པ་མཐོང་ལམ་ན་ཡོད། དྲུག་པ་ས་དང་པོའི་སྐད་ཅིག་གཉིས་པ་ནས་ས་བཅུ་གཅིག་གི་བར་ན་ཡོད། བདུན་པ་བརྒྱད་པ་དགུ་པ་གསུམ་རིམ་པ་བཞིན་དུ་ས་བཅུའི་བར་ཆད་མེད་ལམ་དང༌། སྤངས་པ་དང༌། རྣམ་གྲོལ་ལམ་ན་ཡོད། བཅུ་པ་བཅུ་གཅིག་པ་བཅུ་གཉིས་པ་གསུམ། ས་བཅུའི་ཡོན་ཏན་ཁྱད་པར་ཅན་ནོ། །བཅུ་གསུམ་པ་ས་བརྒྱད་པ་ནས་ཡོད་དོ། །གསུམ་པ་གྲངས་ངེས་ནི། ཤེས་བྱ་ཆོས་ཅན།

དྲོད་ནས་རྒྱུན་མཐའི་བར་གྱི་སྐྱེས་བུའི་དོན་ཐམས་ཅད་ཕུན་སུམ་ཚོགས་པར་སྒྲུབ་བྱེད་སྒྲུབ་པ་བཅུ་གསུམ་པོ་འདིར་གྲངས་ངེས་པ་ཡིན་ཏེ། སྒྲུབ་པ་བཅུ་གསུམ་པོ་འདིས་དྲོད་ནས་རྒྱུན་མཐའི་བར་གྱི་སྐྱེས་བུའི་དོན་ཐམས་ཅད་ཕུན་སུམ་ ༼༡༤༨༽ ཚོགས་པ་སྒྲུབ་ནུས་པ་ཡིན་ཞིང༌། དེའི་སྒྲུབ་བྱེད་བཅུ་གསུམ་པོ་ལས་ལྷག་མི་དགོས་ཤིང་བཅུ་གསུམ་བས་ཉུང་ན་སྒྲུབ་མི་ནུས་པའི་ཕྱིར། ཀྱང་ནི་སྔར་བསྟན་པའི་གདམས་ངག་བཅུས་བྱང་སེམས་ཆེན་པོའི་དོན་ཐམས་ཅད་ཕུན་སུམ་ཚོགས་པར་སྒྲུབ་ནུས་པ་མ་ཟད། སྒྲུབ་པ་བཅུ་གསུམ་པོ་འདིས་ཀྱང་དྲོད་ནས་རྒྱུན་མཐའི་བར་གྱི་སྐྱེས་བུའི་དོན་ཐམས་ཅད་ཕུན་སུམ་ཚོགས་པར་སྒྲུབ་ནུས་པ་ཡིན་ནོ་ཞེས་པའོ། །གསུམ་པ་བསྡུས་དོན་ནི། བྱང་སེམས་ཆེན་པོའི་སྐྱེ་མཆེད་དྲུག་གི་ཆོས་དབྱིངས་ཆོས་ཅན། ཐེག་ཆེན་གྱི་རིགས་ཡིན་ཏེ། བཤད་མ་ཐག་པའི་ཐེག་ཆེན་སྒྲུབ་པའི་དངོས་ཀྱི་རྟེན་གཞིར་གྱུར་པའི་ཆོས་དབྱིངས་ཡིན་པའི་ཕྱིར། དེ་དབྱེ་གཞི། དབྱེ་ངོ་རྣམ་པ་བཅུ་གསུམ་མོ། །འབྱེད་པའི་རྒྱུ་མཚན་རྟེན་ཆོས་སྒྲུབ་པ་ཐ་དད་པ་བཅུ་གསུམ་ཡོད་པའི་བྱེ་བྲག་གིས་སོ། །ངག་དོན། ཐེག་ཆེན་སྒྲུབ་པའི་དངོས་ཀྱི་རྟེན་གྱུར་པའི་ཆོས་དབྱིངས་ཆོས་ཅན། ཁྱོད་ལ་རྣམ་པ་བཅུ་གསུམ་དུ་འབྱེད་པའི་རྒྱུ་མཚན་ཡོད་དེ། རྟེན་ཆོས་སྒྲུབ་པ་བཅུ་གསུམ་ཡོད་པའི་རྒྱུ་མཚན་གྱིས་དེར་ཕྱེ་བའི་ཕྱིར། དེས་ན་རིགས་ལ་འདོད་ལུགས་མི་འདྲ་བ་མང་པོ་ཡོད་པ་རྣམས་ཀྱི་ནང་ནས་བཤད་མ་ཐག་པའི་སྒྲུབ་པའི་དངོས་ཀྱི་རྟེན་ ༼༡༤༩༽ གཞིར་གྱུར་པའི་ཆོས་དབྱིངས་ཁོ་ན་ལ་སྐབས་འདིར་ཐེག་ཆེན་སྒྲུབ་པའི་དངོས་ཀྱི་རིགས་རང་བཞིན་གནས་རིགས་ཡིན་ནོ་ཞེས་བརྗོད་ཅིང་བསྟན་ཏོ། །རིགས་ཀྱི་འདོད་ལུགས་མི་འདྲ་བ་ཇི་ལྟ་བུ་ཞེ་ན། བྱེ་བྲག་སྨྲ་བ་ལྟར་ན་མ་ཆགས་པའི་རང་བཞིན་གྱི་སེམས་བྱུང་འདོད་པ་ཆུང་བ་ཆོག་ཤེས་པ་ནི་འཕགས་པའི་རིགས་ཏེ། དེ་ལས་འཕགས་པ་རྣམས་སྐྱེ་བས་སོ། །མདོ་སྡེ་པ་ལྟར་ན།

ཟག་པ་མེད་པའི་སེམས་ཀྱི་ས་བོན་སྒྲིབ་པ་སྤང་རུང་གི་ནུས་པ་ལ་འདོད་དོ། །སེམས་ཙམ་པ་ལྟར་ན་འཇིག་རྟེན་ལས་འདས་པའི་ཡེ་ཤེས་ཀྱི་ས་བོན་ཐོས་པའི་བག་ཆགས་ཐོག་མ་མེད་པའི་དུས་ཅན། ངོ་བོ་ཉིད་ཀྱི་གྲུབ་པའི་རང་བཞིན་དུ་གནས་པའི་རིགས་ཡིན་ནོ། །དབུ་མ་པ་ལྟར་ན། རྒྱས་འགྱུར་གྱི་རིགས་ཀྱི་མཚན་ཉིད། བྱང་ཆུབ་ཀྱི་རྒྱུར་གྱུར་པའི་འདུས་བྱས་ཀྱི་དགེ་བ། རང་བཞིན་གནས་རིགས་ཀྱི་མཚན་ཉིད། བྱང་ཆུབ་ཀྱི་རྒྱུར་གྱུར་པའི་སྐྱེ་མཆེད་དྲུག་གི་ཆོས་དབྱིངས། བཞི་པ་རྩོད་པ་སྤང་བ་ལ་གཉིས་ལས། ༼༡༥༠༽ རྩོད་པ་ལ་འདོད་པ་བརྗོད་པ་དང༌། དེ་ལ་ཐལ་བ་དགོད་པ་གཉིས། དང་པོ་ནི། ཆོས་ཉིད་ཐམས་ཅད་གཅིག་ཏུ་བསམས་ནས་ཕ་རོལ་པོའི་དམ་བཅའི་སྣ་འདྲེན་པ་གལ་ཏེ་ཆོས་དབྱིངས་ཁོ་ན་འཕགས་པའི་ཆོས་ཐོབ་པའི་རྒྱུ་ཡིན་པའི་ཕྱིར། ཆོས་དབྱིངས་དེའི་བདག་ཉིད་ཀྱི་བྱང་ཆུབ་སེམས་དཔའ་བླ་ན་མེད་པའི་སངས་རྒྱས་ཀྱི་ཆོས་རྣམས་ཀྱི་རྟེན་རང་བཞིན་དུ་གནས་པའི་རིགས་ཅན་ཡིན་ན། གཉིས་པ་ནི། ཕ་རོལ་པོའི་དམ་བཅའ་ཁོང་དུ་ཆུད་ནས་དགག་པའི་སྣ་འདྲེན་པ་འོ་ན་ནི་རང་བཞིན་གནས་རིགས་ཆོས་དབྱིངས་ཡིན་པ་དེའི་ཚེ་སྐྱོན་གཉིས་ཡོད་དེ། རྩ་བའི་ཤུགས་བསྟན་ཡོངས་གཅོད་ཀྱི་སྐྱོན་ནི། ཤེས་བྱ་ཆོས་ཅན། བྱང་སེམས་ཆེན་པོ་ཁོ་ན་ཐེག་ཆེན་གྱི་དངོས་ཀྱི་རིགས་ཅན་མ་ཡིན་པར་ཉན་རང་ཡང་དེའི་དངོས་ཀྱི་རིགས་ཅན་ཡིན་པར་ཐལ། ཆོས་དབྱིངས་དེ་ནི་བྱང་སེམས་ཉན་རང་ཀུན་ལ་ཁྱབ་བྱེད་དུ་ཡོད་པའི་ཕྱིར། རྟགས་བསལ་དངོས་སུ། མ་ཁྱབ་ན། ཐེག་ཆེན་སྒྲུབ་པའི་དངོས་ཀྱི་རྟེན་གཞིར་གྱུར་པའི་ཆོས་དབྱིངས་ཁོ་ན་ཐེག་ཆེན་སྒྲུབ་པའི་དངོས་ཀྱི་རིགས་རང་བཞིན་གནས་རིགས་ཡིན་པར་བུད། རྩ་བའི་དངོས་བསྟན་རྣམ་གཅད་ཀྱི་སྐྱོན་ནི། རང་བཞིན་གནས་རིགས་འདི་ནི་ ༼༡༥༡༽ ཆོས་ཅན། ཁྱོད་ལ་ཉན་ཐོས་རང་རྒྱལ་སངས་རྒྱས་ཀྱི་རིགས་སུ་རིགས་ངེས་མ་ངེས་ཀྱི་དབྱེ་བ་ཐ་དད་པ་རུང་བ་མིན་པར་ཐལ།

ཆོས་དབྱིངས་ཡིན་པའི་ཕྱིར། རྟགས་བསལ་དངོས་སུ། ཁྱབ་པ་ཁས་བླངས་ཏེ་ཆོས་དབྱིངས་ལ་དབྱེར་མེད་པའི་ཕྱིར། དེས་ན་རང་བཞིན་གནས་རིགས་ཆོས་དབྱིངས་སུ་མི་འཐད་པ་ཡིན་ནོ་སྙམ་པའི་སྐྱེ་བོ་བློ་གྲོས་དམན་པའི་ངོར། དེ་ལ་བརྩེ་བའི་དབང་གིས་དེའི་མི་ཤེས་པ་བསལ་བའི་ཕྱིར་དུ་དེ་ལྟ་བུའི་དོགས་པ་བསུས་ནས་རྩོད་པ་བར་སྐབས་ཀྱི་ཚིག་བཅད་ཕྱེད་ཀྱིས་གསུངས་སོ། །ཆོས་དབྱིངས་ཐམས་ཅད་གཅིག་ཡིན་ན་བདེན་མོད། ཁོ་བོ་གཅིག་ཏུ་མི་འདོད་པས་སྐྱོན་མེད་དེ། འདི་ལྟར་ཆོས་དབྱིངས་རང་གི་མཚན་ཉིད་ལ་དབྱེ་བ་མེད་པ་རྟགས་མ་གྲུབ་སྟེ། དྲི་མེད་དེ་བཞིན་ཉིད་དང་དྲི་བཅས་དེ་བཞིན་ཉིད་རང་བཞིན་གནས་རིགས་ལ་རང་གི་མཚན་ཉིད་ཐ་དད་ཡོད་པའི་ཕྱིར། ཆོས་དབྱིངས་ཀྱི་ངོ་བོ་སྤྱིའི་མཚན་ཉིད་རང་བཞིན་རྣམ་དག་ལ་མི་འདྲ་བའི་དབྱེ་བ་མེད་པའི་ཕྱིར་ཟེར་ན། མ་ཁྱབ་སྟེ། བསྟན་བཅོས་ལ་གྲགས་པའི་དཔེའི་སྒོ་ནས་ཁྱབ་པ་མ་གྲུབ་པར་ ༼༡༥༢༽ བསྟན། འཇིག་རྟེན་ལ་གྲགས་པའི་དཔེའི་སྒོ་ནས་ཁྱབ་པ་མ་གྲུབ་པར་བསྟན་པ་གཉིས། དང་པོ་ནི། ཐེག་པ་གསུམ་གྱི་འཕགས་པའི་རྟོགས་པ་ཐོབ་པར་བྱ་བའི་ཕྱིར་དྲི་བཅས་ཀྱི་སེམས་ཆོས་དབྱིངས་ཐེག་པ་གསུམ་གྱི་འཕགས་པའི་རྟོགས་པའི་དམིགས་རྐྱེན་གྱི་རྒྱུར་འཇོག་པའི་སྒོ་ནས་ཐེག་པ་གསུམ་གྱི་རིགས་ཉིད་དུ་ཐ་སྙད་འདོགས་པས་ཆོས་དབྱིངས་ཀྱི་སྤྱིའི་མཚན་ཉིད་རང་བཞིན་རྣམ་དག་ལ་མི་འདའ་བའི་དབྱེ་བ་མེད་པས། རང་བཞིན་གནས་རིགས་ལ་ཉན་ཐོས་རང་རྒྱལ་སངས་རྒྱས་ཀྱི་རིགས་ཐ་དད་པ་གསུམ་མི་རུང་བར་ཐལ་བ་ལ་ཁྱབ་པ་མེད་དེ། ཇི་ལྟར་ཏེ་དཔེར་ན། ཉན་ཐོས་ཀྱི་ཐེག་པའི་རྟོགས་པ་ནི་གང་ཟག་གི་བདག་མེད་རྟོགས་པའི་རིམ་གྱིས་ཆོས་དབྱིངས་ལ་དམིགས། སོགས་པ་རང་སངས་རྒྱས་ཀྱི་ཐེག་པའི་རྟོགས་པ་ནི་གཟུང་བ་ཆོས་ཀྱི་བདག་མེད་རྟོགས་པའི་རིམ་གྱིས་ཆོས་དབྱིངས་ལ་དམིགས། བྱང་ཆུབ་སེམས་དཔའི་ཐེག་པའི་རྟོགས་པ་ནི་འཛིན་པ་ཆོས་ཀྱི་བདག་མེད་རྟོགས་པའི་རིམ་གྱིས་ཆོས་དབྱིངས་ལ་དམིགས་པས་རྟོགས་

༼༡༥༣༽ བྱ་ཆོས་དབྱིངས་སྤྱིའི་མཚན་ཉིད་རང་བཞིན་རྣམ་དག་ལ་མི་འདྲ་བའི་དབྱེ་བ་མེད་ཀྱང༌། རྟོགས་བྱེད་ཤེས་པའི་དབང་གིས་རྟོགས་བྱ་ཆོས་དབྱིངས་ལ་བདག་མེད་གསུམ་དུ་ཕྱེ་བ་བཞིན་དུའོ། །ངག་དོན། ཤེས་བྱ་ཆོས་ཅན། ཆོས་དབྱིངས་སྤྱིའི་མཚན་ཉིད་རང་བཞིན་རྣམ་དག་ལ་མི་འདྲ་བའི་དབྱེ་བ་མེད་ན་རང་བཞིན་གནས་རིགས་ལ་ཉན་ཐོས་རང་རྒྱལ་སངས་རྒྱས་ཀྱི་རིགས་ཐ་དད་པ་གསུམ་དུ་མི་རུང་མི་དགོས་པར་ཐལ། དྲི་བཅས་ཀྱི་སེམས་ཀྱི་ཆོས་དབྱིངས་སྤྱིའི་མཚན་ཉིད་རང་བཞིན་རྣམ་དག་ལ་མི་འདྲ་བའི་དབྱེ་བ་མེད་ཀྱང༌། དེ་ཐེག་པ་གསུམ་གྱི་རྟོགས་པའི་དམིགས་རྐྱེན་གྱི་རྒྱུར་འཇོག་པའི་སྒོ་ནས་དེ་ལ་ཐེག་པ་གསུམ་གྱི་རིགས་ཉིད་དུ་ཐ་སྙད་འདོགས་པའི་ཕྱིར་ཞེས་བྱ་བ་དེ་ལྟ་བུའི་ལན་ཞིག་ཀྱང་བྱམས་པས་གཟིགས་མོད། གདུལ་བྱས་གོ་དཀའ་བར་དགོངས་ནས་འདིར་དེ་དངོས་སུ་མ་གསུངས་པར་གདུལ་བྱས་གོ་སླ་ཆོས་སུ་འཇིག་རྟེན་ལ་གྲགས་པའི་དཔེའི་སྒོ་ནས་ལན་བཀོད་དོ། །དེ་གང་ཞེ་ན། གཉིས་པ་ནི། འཇིག་རྟེན་ལ་གྲགས་པའི་དཔེའི་སྒོ་ནས་ལན་གཞན་སྟོན་པ་ནི། དཔེར་ན་ཉེར་ལེན་འཇིམ་པ་གཅིག་ལས་མངོན་པར་གྲུབ་ ༼༡༥༤༽ ཅིང༌། རྐྱེན་མེ་ལྕེ་གཅིག་གིས་སོ་བཏང་བའི་རྟེན་བུམ་པ་རྣམས་ཉེར་ལེན་འཇིམ་པ་ལས་གྲུབ་པ་དང༌། རྐྱེན་མེ་ལྕེས་སོ་བཏང་བའི་ཆ་ནས་མི་འདྲ་བའི་དབྱེ་བ་མེད་ཀྱང༌། བརྟེན་པ་ནང་གི་བཅུད་སྦྲང་རྩི་དང་ལི་ཁར་དང་མི་གཙང་བའི་སྣོད་དུ་གྱུར་པ་ཉིད་ཀྱིས་རྟེན་བུམ་པ་རྣམས་ཐ་དད་པ་དེ་བཞིན་དུ། དྲི་བཅས་ཀྱི་སེམས་ཀྱི་ཆོས་དབྱིངས་སྤྱིའི་མཚན་ཉིད་དང་རང་བཞིན་རྣམ་དག་ལ་མི་འདྲ་བའི་དབྱེ་བ་མེད་ཀྱང་དེས་རྟེན་ཆོས་ཐོབ་པར་བྱ་བ་ཐེག་པ་གསུམ་གྱིས་བསྡུས་པའི་བྱང་ཆུབ་ཐ་དད་པ་གསུམ་གྱི་རྟེན་བྱེད་པའི་བྱེ་བྲག་གིས་རྟེན་དྲི་བཅས་ཀྱི་སེམས་ཀྱི་ཆོས་དབྱིངས་དེའི་དབྱེ་བ་ཐེག་པ་གསུམ་གྱི་རིགས་ཐ་དད་པ་གསུམ་ཉིད་དོ་ཞེས་བརྗོད་ཅིང་བསྟན་པས།

ཆོས་དབྱིངས་སྤྱིའི་མཚན་ཉིད་རང་བཞིན་རྣམ་དག་ལ་མི་འདྲ་བའི་དབྱེ་བ་མེད་པས་རང་བཞིན་དུ་གནས་པའི་རིགས་ལ་ཉན་ཐོས་རང་རྒྱལ་སངས་རྒྱས་ཀྱི་རིགས་ཐ་དད་པ་གསུམ་མི་རུང་བར་ཐལ་བ་ལ་ཁྱབ་པ་མེད་དོ། །ངག་དོན་ནི། ཤེས་བྱ་ཆོས་ཅན། ཆོས་དབྱིངས་སྤྱིའི་མཚན་ཉིད་རང་བཞིན་རྣམ་དག་ལ་མི་འདྲ་བའི་དབྱེ་བ་མེད་ན་རང་བཞིན་གནས་རིགས་ལ་ཉན་ཐོས་རང་རྒྱལ་སངས་རྒྱས་ཀྱི་རིགས་ཐ་དད་པ་གསུམ་མི་རུང་མི་དགོས་པར་ཐལ། དྲི་བཅས་སེམས་ཀྱི་ཆོས་ཉིད་སྤྱིའི་མཚན་ཉིད་རང་བཞིན་རྣམ་དག་ལ་མི་འདྲ་བའི་དབྱེ་བ་མེད་ཀྱང་རྟེན་ཆོས་ཐེག་པ་གསུམ་གྱི་བྱང་ཆུབ་གསུམ་གྱི་རྟེན་བྱེད་པའི་བྱེ་བྲག་གིས་དེ་ལ་ཐེག་པ་གསུམ་གྱི་རིགས་ཐ་དད་པ་གསུམ་གྱི་དབྱེ་བ་ ༼༡༥༥༽ བྱེད་པའི་ཕྱིར། ཡུལ་དམིགས་པ་ནི། དམིགས་པ་ཆོས་རྣམས་ཐམས་ཅད་དེ། །ཞེས་བྱ་བ་ལ་སོགས་པས་གསུངས་ཏེ། འདི་ལ་གསུམ་ལས། མཚམས་སྦྱར་བ་ནི། དམིགས་པ་ཆོས་རྣམས་ཐམས་ཅད་དེ། །ཞེས་སོགས་ཀྱི་ཚིགས་བཅད་གཉིས་ཆོས་ཅན། སྒྲུབ་པའི་དམིགས་པ་བསྟན་པ་ལ་དགོས་པ་ཡོད་དེ། ཁྱོད་ཀྱིས་དེ་བསྟན་པས་བཤད་མ་ཐག་པའི་སྒྲུབ་པའི་ལམ་གང་ཞིག་རྟེན་བྱང་སེམས་ཆེན་པོའི་དམིགས་པ་གང་ཡིན་སྙམ་པའི་དོགས་པ་སེལ་བའི་ཕྱིར། གཉིས་པ་སོ་སོར་བཤད་པ་ལ། སྤྱིར་བསྟན་པ་དང༌། བྱེ་བྲག་ཏུ་བཤད་པ་གཉིས། ༼༡༥༦༽ དང་པོ་ནི། རེ་ཞིག་དམིགས་པ་བཅུ་གཅིག་ཡོད་པའི་ནང་ནས་དང་པོ་སྤྱིར་བསྟན་གསུམ་འཆད་དོ། །སྤྱི་ནི་བྱེ་བྲག་བརྒྱད་དུ་ཕྱེ་བ་ལ་ལྟོས་ཏེ་དང་པོ་གསུམ་སྤྱིར་བསྟན་ཡིན་ཏེ། དམིགས་ཡུལ་ཆོས་ལ་སྤྱིར་གསུམ་དུ་ཕྱེ། བྱེ་བྲག་བརྒྱད་དུ་ཕྱེ་ཞིང་དང་པོ་གསུམ་འོག་མ་བརྒྱད་ཀྱི་དབྱེ་གཞི་ཡིན་པའི་ཕྱིར་རོ། །གསུམ་པོ་གང་ཞེ་ན། དགེ་སྦྱོང་གི་ཚུལ་ཟག་མེད་བར་ཆད་མེད་ལམ་མཚན་གཞི། དགེ་བར་མཚོན། ལུང་དུ་སྟོན་པ་གང་ཞིག འབྲས་བུ་ཡིད་དུ་འོང་བ་འབྱིན་པ། དབྱེ་ན། འཇིག་རྟེན་པའི་དགེ་བ་བཅུ། བསམ་གཏན་བཞི་ལ་སོགས་པའོ། །ཚུལ་མིན་ཡིད་བྱེད་ཀྱིས་ཀུན་ནས་བསླངས་ཏེ་བསམས་བཞིན་དུ་མ་ནོར་བར་གཞན་བསད་པའི་སྲོག་གཅོད་པའི་ལས་མཚན་གཞི།

སོགས་པ་མི་དགེ་བར་མཚོན། ལུང་དུ་བསྟན་པ་གང་ཞིག འབྲས་བུ་ཡིད་དུ་མི་འོང་བ་འབྱིན་པ། དབྱེ་ན་སྲོག་གཅོད་པ། མ་བྱིན་པར་ལེན་པ། འདོད་པས་ལོག་པར་གཡེམ་པ་སྟེ་ལུས་ཀྱི་ལས་གསུམ། རྫུན་ཕྲ་མ་ཚིག་རྩུབ་ངག་འཁྱལ་བ་སྟེ་ངག་གི་ལས་བཞི། བརྣབ་སེམས་གནོད་སེམས་ལོག་པར་ལྟ་བ་སྟེ་སེམས་ཀྱི་ལས་གསུམ་མོ། །ཕན་གནོད་དང་བྲལ་བའི་སེམས་ཀྱི་སྒོ་ནས་ཟས་ཟ་བའི་ལས་མཚན་གཞི། ལུང་དུ་མ་བསྟན་པར་ ༼༡༥༧༽ མཚོན། དགེ་བར་ཡང་དོན་མཐུན་དུ་བརྗོད་དུ་མེད། མི་དགེ་བར་ཡང་དོན་མཐུན་དུ་བརྗོད་དུ་མེད་པ། དབྱེ་ན་ལུང་དུ་མ་བསྟན་པའི་ལུས་དང་ངག་དང་ཡིད་ཀྱི་ལས་འགྲོ་འོང་དང་སྨྲ་བརྗོད་དང་བཟོ་དང་སྤྲུལ་པ་དང་རྣམ་སྨིན་ལ་སོགས་པའོ། །གཉིས་པ་ནི། གསུམ་པོ་བཤད་ནས་དེའི་འོག་ཏུ་བཅུ་གཅིག་པོའི་ནང་ནས་གསུམ་བཤད་ཟིན་པའི་ལྷག་མ་བརྒྱད་ཡོད་པ་རྣམས་རྩ་བའི་གྲངས་དང་གོ་རིམ་བཞིན་དུ་འཆད་དོ། །བརྒྱད་ཡོད་པའི་རྒྱུ་མཚན། ཤེས་བྱ་ཆོས་ཅན། དང་པོ་གསུམ་བཤད་ཟིན་པའི་ལྷག་མ་བརྒྱད་ཡོད་དེ། དགེ་མི་དགེ་ལུང་མ་བསྟན་གསུམ་པོ་དེ་དག་ཉིད་ལ་འཇིག་རྟེན་པ་དང་འཇིག་རྟེན་ལས་འདས་པ་ལ་སོགས་པ་རྣམ་པ་གཉིས་གཉིས་སུ་སྦྱར་བའི་དབྱེ་བ་ཕྲག་བཞི་ཡོད་པ་ཉིད་ཀྱིས་སོ། །དེ་རྣམས་གང་ཞེ་ན། བྱིས་པ་སོ་སྐྱེའི་ཕུང་པོ་ལྔ་ཆོས་ཅན། འཇིག་རྟེན་པའི་ཆོས་ཡིན་ཏེ། སོ་སྐྱེའི་ཆོས་ཡིན་པའི་ཕྱིར། དབྱེ་ན་སོ་སྐྱེའི་ཕུང་པོ་ལྔ། སྐྱེ་མཆེད་བཅུ་གཉིས། ཁམས་བཅོ་བརྒྱད་ལ་སོགས་པའོ། །འཕགས་པའི་སྐྱེ་བོ་ཕལ་ཆེར་གྱི་རྒྱུད་ཀྱི་བསམ་གཏན་བཞི་ཆོས་ཅན། འཇིག་རྟེན་ལས་འདས་པའི་ཆོས་ཡིན་ཏེ། འཕགས་པའི་རྒྱུད་ཀྱི་ཡོན་ཏན་ཡིན་པའི་ཕྱིར། ༼༡༥༨༽ དབྱེ་ན་འཕགས་པའི་རྒྱུད་ཀྱི་བསམ་གཏན་བཞི་དང༌། བྱང་ཕྱོགས་སོ་བདུན་ལ་སོགས་པའོ། །ཉེར་ལེན་གྱི་ཕུང་པོ་ལྔ་ཆོས་ཅན། ཟག་བཅས་ཡིན་ཏེ། རང་འབྲས་གང་ཟག་གི་བདག་ཏུ་ལྟ་བའི་རྒྱུ་བྱེད་པའི་ཕྱིར། དབྱེ་ན་རྩ་ཉོན་ཉེ་ཉོན་རྣམས་ཟག་པའི་བདག་ཉིད་ཡིན་པས་ཟག་བཅས།

དེ་དང་མཚུངས་ལྡན་གྱི་སེམས་སེམས་བྱུང་དང༌། དེའི་གནས་མིག་ལ་སོགས་པ་རྣམས་ཟག་པ་དང་འབྲེལ་བས་ཟག་བཅས། རྒྱུད་ཟག་པ་ལས་མ་གྲོལ་དུས་ཀྱི་དགེ་བ་བསམ་གཏན་བཞི་ལ་སོགས་པ་ནི་ཟག་པས་བཅིངས་པས་ཟག་བཅས། ས་གཞན་གྱི་ཀུན་གཞི་ལ་ས་གཞན་གྱི་ཉོན་མོངས་པའི་གནས་ངན་ལེན་དང་ལྡན་པ་ནི་ཟག་པའི་རྗེས་སུ་འབྲེལ་བས་ཟག་བཅས། ཚོགས་ལམ་ནི་ཟག་པའི་རྗེས་སུ་མཐུན་པས་ཟག་བཅས། ཉོན་མོངས་པ་ལས་བྱུང་བའི་ཕུང་པོ་དང་ཁམས་དང་སྐྱེ་མཆེད་རྣམས་ནི་ཟག་པའི་རྒྱུ་ལས་བྱུང་བའི་ཟག་བཅས་སོ། །འཕགས་པའི་རྒྱུད་ཀྱི་དྲན་པ་ཉེ་བར་བཞག་པ་བཞི་ཆོས་ཅན། ཟག་མེད་ཡིན་ཏེ། བདག་ཏུ་ལྟ་བའི་གཉེན་པོའི་ཕྱོགས་སུ་གྱུར་པའི་འཕགས་པའི་ལམ་ཡིན་པའི་ཕྱིར། དབྱེ་ན་འཕགས་པའི་རྒྱུད་ཀྱི་བྱང་ཕྱོགས་སོ་བདུན་ལ་སོགས་པའོ། །འདོད་ཁམས་ལ་སོགས་པའི་ཁམས་གསུམ་ཆོས་ཅན། འདུས་བྱས་ཡིན་ཏེ། རང་གི་རྒྱུ་རྐྱེན་ལས་སྐྱེས་པའི་ཕྱིར། དབྱེ་ན་ཁམས་གསུམ་དང༌། བསམ་གཏན་བཞི་ལ་སོགས་པའོ། །དེ་བཞིན་ཉིད་ཆོས་ཅན། འདུས་མ་བྱས་ཡིན་ཏེ། རྒྱུ་རྐྱེན་ལས་མ་སྐྱེས་པའི་ཕྱིར། དབྱེ་ན། ཆོས་ ༼༡༥༩༽ ཉིད་ལ་སོགས་པ་སྐྱེ་འཇིག་དང་བྲལ་བ་ཐམས་ཅད་དོ། །བསམ་གཏན་བཞི་ཆོས་ཅན། ཐུན་མོང་བའི་ཆོས་ཡིན་ཏེ། འཕགས་པའི་སྐྱེ་བོ་ཕལ་ཆེར་གྱི་རྒྱུད་ལ་འབྱུང་བའི་ཡོན་ཏན་ཡིན་པའི་ཕྱིར། འཕགས་པའི་གང་ཟག་ཐམས་ཅད་ཀྱི་རྒྱུད་ལ་བསམ་གཏན་བཞི་མེད་དེ། རྒྱུན་ཞུགས་ཕྱིར་འོང་གིས་བསམ་གཏན་གྱི་དངོས་གཞི་མ་ཐོབ་པའི་ཕྱིར་རོ། །དབྱེ་ན་བསམ་གཏན་གཟུགས་མེད་ཀྱི་སྙོམས་འཇུག་དང༌། ཚད་མེད་བཞི་ལ་སོགས་པའོ། །སྟོབས་བཅུ་ཆོས་ཅན། ཐུན་མོང་མ་ཡིན་པའི་ཆོས་ཡིན་ཏེ། རྫོགས་པའི་སངས་རྒྱས་ཁོ་ནའི་རྒྱུད་ལ་ཡོད་པའི་ཡོན་ཏན་ཡིན་པའི་ཕྱིར། དབྱེ་ན་རྫོགས་པའི་སངས་རྒྱས་ཀྱི་རྒྱུད་ཀྱི་བྱང་ཕྱོགས་སོ་བདུན། སྟོབས་བཅུ། མི་འཇིགས་པ་བཞི་ལ་སོགས་པའོ། །སྟོབས་བཅུ་ཆོས་ཅན། ཆོས་ཅན་ཡིན་ཏེ། ཁྱོད་རེ་རེ་ལ་ཡང་ཁྱད་པར་གྱི་ཆོས་དུ་མ་ཡོད་པའི་ཕྱིར།

དེ་གོང་མ་རྣམས་ལ་ཡང་སྦྱོར་མཛོད། གསུམ་པ་བསྡུས་ཏེ་བསྟན་པ་ནི། བྱང་སེམས་ཆེན་པོས་གོང་དུ་བསྟན་པ་དེ་ལྟ་བུ་ལ་སོགས་པའི་ཆོས་ཅན་ཐམས་ཅད་ལ་དམིགས་སོ། །ཇི་ལྟར་ན། དགེ་མི་དགེ་ལུང་མ་བསྟན་ལ་དམིགས་ཏེ། བླང་བྱ་དང་སྤང་བྱ་བཏང་སྙོམས་སུ་བྱ་བའི་གནས་སུ་རྟོགས་པའི་རིམ་གྱིས་དམིགས། 

༼༡༦༠༽ དེ་ནས་བླང་བྱ་ནས་བཟུང་སྟེ་འཇིག་རྟེན་པ་དང་འཇིག་རྟེན་པ་ལས་འདས་པའི་ལམ་གཉིས་ལ་དང་པོ་དང༌། ཕྱིས་བླང་བྱར་རྟོགས་པའི་རིམ་གྱིས་དམིགས། ཟག་བཅས་ཟག་མེད་གཉིས་ལ་སྤང་བྱ་དང་བླང་བྱར་རྟོགས་པའི་རིམ་གྱིས་དམིགས། དེ་ནས་ཟག་མེད་ནས་བརྩམས་ཏེ་འདོད་ཁམས་སོགས་ཀུན་རྫོབ་ཏུ་འདུས་བྱས་དང༌། དེ་བཞིན་ཉིད་ལ་སོགས་དོན་དམ་པར་འདུས་མ་བྱས་ཡིན་པར་རྟོགས་པའི་རིམ་གྱིས་དམིགས། དེ་ནས་འདུས་མ་བྱས་ཀྱིས་རབ་ཏུ་ཕྱེ་བ་འཕགས་པའི་གང་ཟག་ཕལ་ཆེར་གྱི་རྒྱུད་ལ་འབྱུང་བའི་བསམ་གཏན་བཞི་ལ་སོགས་པ་ཐུན་མོང་བ་དང༌། རྫོགས་པའི་སངས་རྒྱས་ཁོ་ནའི་རྒྱུད་ལ་འབྱུང་བའི་སྟོབས་བཅུ་ལ་སོགས་པ་ཐུན་མོང་མ་ཡིན་པའི་ཆོས་ཉིད་ཡིན་པར་རྟོགས་པའི་རིམ་གྱིས་དམིགས་སོ། །རྣམ་པ་གང་གི་སྒོ་ནས་ན། སྐབས་བཞི་པར་བསྟན་པའི་རྣམ་པ་རྣམས་དང༌། གཟུང་འཛིན་གཉིས་སུ་མེད་པར་རྟོགས་པའི་རྣམ་པའི་སྒོ་ནས་སོ། །དགོས་པ་སྒྲོ་འདོགས་གཅད་པར་བྱ་བའི་ཕྱིར་དུའོ། །དེས་ན་དམིགས་པ་རྣམ་པ་བཅུ་གཅིག་གོ །ངག་དོན། ཐེག་ཆེན་གྱི་སྒྲུབ་པ་ཆོས་ཅན། ཁྱོད་ཀྱི་ལས་ལ་ཡོད་པའི་དམིགས་པ་རྣམ་པ་བཅུ་གཅིག་ཡོད་དེ། ཁྱོད་ཀྱིས་གོང་དུ་བསྟན་པ་དེ་ལྟ་བུ་ལ་སོགས་པའི་ཆོས་ཐམས་ཅད་ལ་དམིགས་པས་སོ། །མདོར་ན་ཐེག་ཆེན་སྒྲུབ་པའི་ལས་ལ་ཡོད་པའི་དམིགས་པའི་མཚན་ཉིད། ཐེག་ཆེན་སྒྲུབ་པ་སྒོམ་པ་པོས་སྒྲོ་འདོགས་གཅོད་པའི་གཞིར་གྱུར་པའི་ཆོས་ཅན། དབྱེ་ན་རིགས་སུ་མ་ཟད་དམིགས་ ༼༡༦༡༽ པའི་ཆོས་དེ་ཡང་སྤྱི་དང་བྱེ་བྲག་གི་སྒོ་ནས་རྣམ་པ་བཅུ་གཅིག་གོ །ས་མཚམས་འཁོར་འདས་ཀུན་ན་ཡོད། །འབྲས་བུ་ཆེད་དུ་བྱ་བ་ནི། །སེམས་ཅན་ཀུན་མཆོག་ཉིད་སེམས་དང༌། །ཞེས་བྱ་བ་ལ་སོགས་པས་གསུངས་ཏེ། འདི་ལ་གཉིས་ལས། མཚམས་སྦྱར་བ་ནི། སེམས་ཅན་ཀུན་མཆོག་ཉིད་སེམས་དང༌། །ཞེས་སོགས་ཀྱི་ཚིགས་བཅད་གཅིག་ཆོས་ཅན། ཁྱོད་ཀྱིས་སྒྲུབ་པའི་ཆེད་དུ་བྱ་བ་བསྟན་པ་ལ་དགོས་པ་ཡོད་དེ།

ཁྱོད་ཀྱིས་དེ་བསྟན་པའི་དམིགས་པ་གོང་དུ་བསྟན་པ་དེ་ལྟ་བུ་ལ་དམིགས་པས་སྒྲུབ་པའི་ཆེད་དུ་བྱ་བ་གང་ཡིན་སྙམ་པའི་དོགས་པ་སེལ་བའི་ཕྱིར། གཉིས་པ་ཚིག་དོན་འབྱེད་པ་ནི། རང་བྱུང་རྫོགས་པའི་སངས་རྒྱས་ ༼༡༦༢༽ སུ་བཏགས་པའི་བྱང་ཆུབ་སེམས་དཔའ་རྣམས་ཀྱི་སྒྲུབ་པའི་ཆེད་དུ་བྱ་བ་འདི་རྣམ་པ་གསུམ་དུ་ཤེས་པར་བྱའོ། །གང་གི་སྒོ་ནས་ན། ཆེན་པོ་ཉིད་གསུམ་དང་ལྡན་པའི་སྒོ་ནས་སོ། །དེ་རྒྱུ་མཚན། ཤེས་བྱ་ཆོས་ཅན། ཆེན་པོ་གསུམ་ཡོད་པས་ཆེད་དུ་བྱ་བ་གསུམ་དུ་ཤེས་པར་བྱ་བ་ཡིན་ཏེ། བྱང་ཆུབ་སེམས་དཔའ་རྣམས་ཆེན་པོ་གསུམ་གྱི་དབང་དུ་བྱས་ཏེ་སྒྲུབ་པ་ཉམས་སུ་ལེན་པ་ལ་འཇུག་པའི་ཕྱིར། འོ་ན་བྱང་ཆུབ་སེམས་དཔའ་ལ་སངས་རྒྱས་སུ་འདོགས་པའི་ཆོས་གསུམ་པོ་གང་ཞེ་ན། འདོགས་པའི་རྒྱུ་མཚན་ནི་བྱང་ཆུབ་སེམས་དཔའ་རྣམས་མཐར་ཐུག་རྣམ་པ་ཐམས་ཅད་དུ་རྣམ་པ་ཐམས་ཅད་མཁྱེན་པ་ཉིད་ཀྱི་སྤངས་རྟོགས་ཡོངས་སུ་རྫོགས་པའི་སྒོ་ནས་རྫོགས་པའི་སངས་རྒྱས་སུ་འབྱུང་བར་འགྱུར་བས་སོ། །དགོས་པ་བྱང་ཆུབ་སེམས་དཔའ་སངས་རྒྱས་ཀྱི་རྒྱུར་ཤེས་ལ་དངོས་ལ་གནོད་བྱེད་རྣམ་མཁྱེན་གྱི་སྤངས་རྟོགས་མ་རྫོགས་པས་སོ། །ཆེན་པོ་གསུམ་གང་ཞེ་ན། རྒྱུད་ལ་སྐྱེས་ན་སེམས་ཅན་ཐམས་ཅད་ཀྱི་ནང་ནས་སེམས་ཅན་ཀུན་གྱི་མཆོག་ཉིད་དུ་བྱེད་པའི་ཆོས་སེམས་བསྐྱེད་པ་ལྔ་ནི་སེམས་ཆེན་པོའོ། །སེམས་བསྐྱེད་པ་ལྔ་ནི། རྡོ་རྗེ་ལྟ་བུའི་སེམས་བསྐྱེད། རླབས་པོ་ཆེའི་སེམས་བསྐྱེད། མི་འགུལ་བའི་སེམས་བསྐྱེད། ཕན་བདེའི་སེམས་བསྐྱེད། དམིགས་པ་མེད་པའི་སེམས་བསྐྱེད་དོ། །གང་ཟག་དང་ཆོས་གྱི་བདག་ཏུ་འཛིན་པ་སྤངས་པ་ནི་སྤོང་བ་ཆེན་པོ་དང༌། བྱང་ཆུབ་ཀྱི་སེམས་དང༌། ཐམས་ཅད་མཁྱེན་པའི་སེམས་དང༌། ༼༡༦༣༽ ཟག་པ་མེད་པའི་སེམས་དང༌། མཉམ་པ་མེད་པའི་སེམས་དང༌། མི་མཉམ་པ་དང་མཉམ་པའི་སེམས་ནི་རྟོགས་པ་ཆེན་པོའོ། །དེ་ལ་གནས་སྐབས་དང་མཐར་ཐུག་གི་རྟོགས་པ་ཆེན་པོའི་དབང་དུ་བྱས་ན།

བྱང་ཆུབ་ཀྱི་སེམས་ནི་སྨོན་འཇུག་གི་སེམས་བསྐྱེད། ཐམས་ཅད་མཁྱེན་པའི་སེམས་ནི་མོས་པ་ལས་བྱུང་བའི་སེམས་བསྐྱེད། ཟག་པ་མེད་པའི་སེམས་ནི་ལྷག་བསམ་དག་པའི་སེམས་བསྐྱེད། མཉམ་པ་མེད་པའི་སེམས་ནི་རྣམ་པར་སྨིན་པ་ལས་བྱུང་བའི་སེམས་བསྐྱེད། མི་མཉམ་པ་དང་མཉམ་པའི་སེམས་ནི་སྒྲིབ་པ་སྤངས་པའི་སེམས་བསྐྱེད་དོ། །མཐར་ཐུག་གི་རྟོགས་པ་ཆེན་པོའི་དབང་དུ་བྱས་ན། དང་པོ་ཆོས་དབྱིངས་ཡེ་ཤེས། ཕྱི་མ་བཞི་རིམ་པ་བཞིན་མེ་ལོང་ལྟ་བུའི་ཡེ་ཤེས། མཉམ་ཉིད། སོར་རྟོག བྱ་གྲུབ་ཡེ་ཤེས་རྣམས་སོ། །ངག་དོན། རྡོ་རྗེ་ལྟ་བུ་ལ་སོགས་པའི་སེམས་བསྐྱེད་ལྔ་ཆོས་ཅན། སེམས་ཆེན་པོ་ཡིན་ཏེ། ཁྱོད་རང་ཉིད་རྒྱུད་ལ་སྐྱེས་པ་དེ་སེམས་ཅན་ཐམས་ཅད་ཀྱི་ནང་ནས་སེམས་ཅན་ཀུན་གྱི་མཆོག་ཉིད་དུ་བྱེད་པའི་སེམས་བསྐྱེད་ཡིན་པའི་ཕྱིར། གང་ཟག་དང་ཆོས་ཀྱི་བདག་ཏུ་འཛིན་པ་སྤོང་བའི་སྤངས་པ་ཆེན་པོ་ཆོས་ཅན། སྤོང་བ་ཆེན་པོ་ཡིན་ཏེ། ཁྱོད་རང་ཉིད་རྒྱུད་ལ་ལྡན་པ་དེ་སེམས་ཅན་ཐམས་ཅད་ཀྱི་ནང་ནས་སེམས་ཅན་ཀུན་གྱི་མཆོག་ཉིད་དུ་བྱེད་པའི་སྤོང་བ་ཡིན་པའི་ཕྱིར། བྱང་ཆུབ་ཀྱི་སེམས་ནས་མི་མཉམ་པ་དང་མཉམ་པའི་སེམས་ཀྱི་བར་གྱི་སེམས་ལྔ་པོ་ཆོས་ཅན། རྟོགས་པ་ཆེན་པོ་ཡིན་ཏེ། ༼༡༦༤༽ ཁྱོད་རང་ཉིད་རྒྱུད་ལ་སྐྱེས་པ་དེ་སེམས་ཅན་ཐམས་ཅད་ཀྱི་ནང་ནས་སེམས་ཅན་ཀུན་གྱི་མཆོག་ཉིད་དུ་བྱེད་པའི་སེམས་ཡིན་པའི་ཕྱིར། མདོར་ན། ཐེག་ཆེན་སྒྲུབ་པའི་ཆེད་དུ་བྱ་བའི་མཚན་ཉིད། ཐེག་ཆེན་སྒྲུབ་པའི་དོན་དུ་གཉེར་བྱར་གྱུར་པ། དབྱེ་ན་ཆེན་པོ་གསུམ། ས་མཚམས། གནས་སྐབས་ཀྱི་ཆེན་པོ་གསུམ་ཐེག་ཆེན་ཚོགས་ལམ་ནས་ཡོད། མཐར་ཐུག་གི་ཆེན་པོ་གསུམ་རྫོགས་པའི་སངས་རྒྱས་ཀྱི་ས་ན་ཡོད་དོ། །བདུན་པ་ལ་རང་གི་ངོ་བོ་སྒྲུབ་པ་ལ་གསུམ་ལས། མཚམས་སྦྱར་བ་ནི། དེ་དག་སོ་སོར་སྦྱིན་ལ་སོགས། །ནས། ངེས་འབྱུང་སྒྲུབ་པ་ཡིན་ཞེས་བྱ། །ཞེས་པའི་བར་གྱི་ཚིག་བཅད་རྣམས་ཆོས་ཅན།

གོང་དུ་བསྟན་པ་དེ་ལྟར་སྒྲུབ་པའི་རྟེན་ལ་སོགས་པ་བརྗོད་ནས། དེའི་རྗེས་སུ་ཁྱོད་ཀྱི་སྒྲུབ་པའི་ངོ་བོ་བསྟན་པ་ལ་དགོས་པ་ཡོད་དེ། དེ་བརྗོད་ནས་དེའི་རྗེས་སུ་ཁྱོད་ཀྱི་དེ་བསྟན་པས་སྒྲུབ་པ་དེའི་རང་གི་ངོ་བོ་གང་ཡིན་སྙམ་པའི་དོགས་པ་སེལ་བའི་ཕྱིར། ༼༡༦༥༽ མདོར་བསྟན་ནི། ཐེག་ཆེན་གྱི་སྒྲུབ་པའི་མཚན་ཉིད། སེམས་བསྐྱེད་ལ་གནས་ནས་རང་གཞན་གྱི་དོན་རྩོམ་ཞིང་བྱང་ཆུབ་ཆེན་པོ་འབྱིན་པར་བྱེད་པའི་སྤྱོད་པ་གཙོ་བོར་གྱུར་པའི་བྱ་བ། དབྱེ་ན་སྤྱིའི་སྒྲུབ་པ་དང་བྱེ་བྲག་གི་སྒྲུབ་པ་གཉིས། དང་པོ་ནི། སྒྲུབ་པ་ནི་སྤྱོད་པ་གཙོ་བོར་གྱུར་པའི་བྱ་བ་ཡིན་པས་སྤྱོད་དོ། །སྐབས་གང་དུ་ན། མཁྱེན་གསུམ་ཐོས་བསམ་གྱི་གཏན་ལ་འབེབས་པའི་སྐབས་དེ་ནའོ། །གང་ལ་ན། མཁྱེན་གསུམ་གྱི་ཡུལ་སྐྱེ་མེད་གསུམ་གྱི་གནས་ལུགས་ཐོས་བསམ་གྱིས་ཤེས་པའི་དོན་རྣམས་ལའོ། །ཇི་ལྟར་ན། དམིགས་བསལ་མེད་པར་སྤྱིར་དགེ་བའི་ཆོས་སྒོ་དུ་མ་ནས་སོ། །དགོས་པ་དབང་ཐོབ་པར་བྱ་བའི་ཕྱིར་དུའོ། །གང་གི་ན། ཚོགས་ལམ་ལ་གནས་པའི་སེམས་དཔས་སོ། །དེས་ན་ཚོགས་ལམ་ལ་གནས་པའི་བྱང་སེམས་ཆེན་པོའི་བརྩོན་འགྲུས་མཚན་གཞི། སྤྱིའི་སྒྲུབ་པར་མཚོན། མཁྱེན་གསུམ་གྱི་ཡུལ་སྐྱེ་མེད་གསུམ་གྱི་གནས་ལུགས་ཐོས་བསམ་གྱིས་ཤེས་པའི་དོན་ལ་དབང་ཐོབ་པར་བྱ་བའི་ཕྱིར་དུ་སྤྱིར་དགེ་བའི་ཆོས་སྒོ་དུ་མ་ནས་ཉམས་སུ་ལེན་པའི་སྤྱོད་པ་གཙོ་བོར་གྱུར་པའི་སེམས་དཔའི་བྱ་བ་ནི་མཚན་ཉིད་དོ། །གཉིས་པ་ནི། ཡང་སྤྱོད་དོ། །གང་ལ་ན་སྔར་བཞིན་ནོ། ། ༼༡༦༦༽ སྐབས་གང་དུ་ན། རྣམ་རྫོགས་སྦྱོར་བ་དང༌། སོགས་པ་རྩེ་སྦྱོར། མཐར་གྱིས་པའི་སྦྱོར་བ། སྐད་ཅིག་མའི་སྦྱོར་བ་བཞི་པོ་གཏན་ལ་འབེབས་པའི་སྐབས་དེ་ནའོ། །ཇི་ལྟར་ན་མངོན་པར་རྟོགས་པའི་སྦྱོར་བ་བཞི་སྒོམ་པའི་སྐབས་རེ་རེ་ཞིང་ཡང་དགེ་བ་སྒྲུབ་པ་ཇི་སྙེད་པ་ཕ་རོལ་ཏུ་ཕྱིན་པ་དྲུག་ལྡན་དུའོ། །དགོས་པ་དབང་ཐོབ་པ་ཕུལ་དུ་ཕྱིན་པར་བྱ་བའི་ཕྱིར་དུའོ། །གང་གིས་ན།

དག་པ་ས་ལ་གནས་པའི་སེམས་དཔས་སོ། །དེས་ན་དག་པའི་སེམས་དཔའི་བརྩོན་འགྲུས་མཚན་གཞི། བྱེ་བྲག་གི་སྒྲུབ་པར་མཚོན། མཁྱེན་གསུམ་གྱི་ཡུལ་སྐྱེ་མེད་གསུམ་གྱི་གནས་ལུགས་ཐོས་བསམ་གྱིས་ཤེས་པའི་དོན་ལ་དབང་ཐོབ་པར་བྱ་བའི་ཕྱིར་དུ་སྦྱོར་བ་སྒོམ་པའི་སྐབས་རེ་རེ་ཞིང་ཡང་དགེ་བ་སྒྲུབ་པའི་ཇི་སྙེད་པ་ཕ་རོལ་ཏུ་ཕྱིན་པ་དྲུག་ལྡན་དུ་ཉམས་སུ་ལེན་པའི་སྤྱོད་པ་གཙོ་བོར་གྱུར་པའི་བྱ་བ་ནི་མཚན་ཉིད་དོ། །སྤྱི་དང་བྱེ་བྲག་གི་ཁྱད་པར་ནི། དམིགས་བསལ་མེད་པར་སྤྱིར་དགེ་བ་སྤྱོད་པ་དང༌། དམིགས་ཀྱིས་བསལ་ནས་དགེ་བ་སྒྲུབ་པ་ཇི་སྙེད་པ་ཕར་ཕྱིན་དྲུག་ལྡན་དུ་སྤྱོད་པས་སྤྱི་དང་བྱེ་བྲག་གོ །མཁྱེན་གསུམ་དང་སྦྱོར་བཞི་དང་འབྲེལ་བའི་སྒྲུབ་པ་བསྟན་ལ། ཆོས་སྐུ་དང་འབྲེལ་བའི་སྒྲུབ་པ་མི་བསྟན་པའི་རྒྱུ་མཚན། མཁྱེན་གསུམ་ཡུལ་གྱི་སྒོ་ནས། སྦྱོར་བཞི་རྒྱུའི་སྒོ་ནས་བསྟན་པའི་རྒྱུ་མཚན་གྱིས་དེ་རྣམས་དང་འབྲེལ་བའི་སྒྲུབ་པ་བསྟན་ལ། ཆོས་སྐུ་འབྲས་བུའི་སྒོ་ནས་བསྟན་པའི་རྒྱུ་མཚན་གྱིས་དེ་དང་འབྲེལ་བའི་སྒྲུབ་པ་མ་བསྟན་པ་ཡིན་ནོ། ། ༼༡༦༧༽ རྒྱས་པར་བཤད་པ་ལ་བཞི་ལས། གོ་ཆའི་སྒྲུབ་པ་ནི། དེ་དག་སོ་སོར་སྦྱིན་ལ་སོགས། །ཞེས་བྱ་བ་ལ་སོགས་པས་བཤད་པ་ཡིན་ཏེ། འདི་ལ་གསུམ་ལས། མཚམས་སྦྱར་བ་ནི། ཤེས་བྱ་ཆོས་ཅན། མངོན་རྟོགས་རྒྱན་འདིར་སྒྲུབ་པ་བཞི་པོ་རྣམས་ཀྱི་ནང་ནས་དང་པོ་གོ་ཆའི་སྒྲུབ་པ་གསུངས་པ་ལ་རྒྱུ་མཚན་ཡོད་དེ། གོ་ཆའི་སྒྲུབ་པའི་ངོ་བོ་དེ་གོ་ཆའི་བརྩོན་འགྲུས་གཙོ་བོར་གྱུར་པ་ཉིད་ཀྱིས་སོ། །སྒྲུབ་པ་བཞིའི་ས་མཚམས་ནི། སྤྱི་དང་བྱེ་བྲག་གི་སྒོ་ནས་སྒྲུབ་པའི་ངོ་བོ་བསྟན་པ་དེ་ལྟར་སྒྲུབ་པ་བཞིའི་ས་མཚམས་ཀྱང་རིམ་པ་ཇི་ལྟ་བ་བཞིན་སྦྱར་ན་གོ་ཆའི་སྒྲུབ་པ་ནི་ཚོགས་ལམ་ནས་ཡོད་དེ། དེ་ངེས་འབྱེད་ཆ་མཐུན་ལ་ལྟོས་ཏེ་མཐོང་ལམ་ལ་ ༼༡༦༨༽ བརྒྱུད་ནས་སྦྱོར་བ་ཚོགས་ལམ་གྱི་ངོ་བོ་ཉིད་ཀྱི་སྒྲུབ་པའི་བདག་ཉིད་ཡིན་པའི་ཕྱིར།

འཇུག་སྒྲུབ་ནི་ངེས་འབྱེད་ཆ་མཐུན་ནས་ཡོད་དེ། དེ་ཚོགས་ལམ་ལ་ལྟོས་ཏེ་མཐོང་ལམ་ལ་དངོས་སུ་སྦྱོར་བ་མོས་པ་སྤྱོད་པའི་སའི་ངོ་བོ་ཉིད་ཀྱི་སྒྲུབ་པའི་བདག་ཉིད་ཡིན་པའི་ཕྱིར། ཚོགས་སྒྲུབ་ནི་ཆོས་མཆོག་ཆེན་པོའི་སྐད་ཅིག་ཐ་མ་ནས་ཡོད་དེ། ཚོགས་སྒྲུབ་དང་པོ་བཅོ་ལྔ་ནི་ངེས་འབྱེད་ཆ་མཐུན་དང་པོ་གསུམ་ལ་ལྟོས་ནས་མཐོང་ལམ་ལ་མངོན་སུམ་དུ་སྦྱོར་བ་ཆོས་མཆོག་ཆེན་པོའི་ངོ་བོ་ཉིད་ཀྱི་སྒྲུབ་པའི་བདག་ཉིད་ཡིན་པའི་ཕྱིར་དང༌། ས་རབ་དགའ་དང་མཐོང་སྤང་གཉེན་པོའི་ཚོགས་སྒྲུབ་ནི་མཐོང་ལམ་གྱི་ངོ་བོ་ཉིད་ཀྱི་སྒྲུབ་པའི་བདག་ཉིད་ཡིན། ས་ལྷག་མ་དགུ་དང་སྒོམ་སྤང་གཉེན་པོའི་ཚོགས་སྒྲུབ་ནི་སྒོམ་ལམ་གྱི་ངོ་བོ་ཉིད་སྒྲུབ་པའི་བདག་ཉིད་ཡིན་པའི་ཕྱིར། ངེས་འབྱུང་སྒྲུབ་པ་ནི་དག་པ་ས་ན་ཡོད་དེ། དེ་ཁྱད་པར་གྱི་ལམ་གྱི་སྒྲུབ་པའི་བདག་ཉིད་ཡིན་པའི་ཕྱིར། ཡ་མཐའ་སྒྲུབ་པ་བཞི་ཀ་རྒྱུན་མཐའ་ན་ཡོད་དོ། །གཉིས་པ་སོ་སོར་བཤད་པ་ནི། གོ་ཆའི་སྒྲུབ་པའི་མཚན་ཉིད། ཁྱད་པར་བཞི་ལྡན་གང་ཞིག གོ་ཆའི་བརྩོན་འགྲུས་གཙོ་བོར་གྱུར་པ། དབྱེ་ན་ཕར་ཕྱིན་དྲུག་གི་གོ་ཆའི་སྒྲུབ་པ་དྲུག་དང༌། དྲུག་པོ་རེ་རེ་ལ་ ༼༡༦༩༽ ཡང་དྲུག་དྲུག་གི་གོ་ཆའི་སྒྲུབ་པ་སོ་དྲུག་གོ །དེ་རྣམས་གང་ཞེ་ན། སྦྱིན་པའི་ཕར་ཕྱིན་གྱི་གོ་ཆའི་སྒྲུབ་པའི་མཚན་ཉིད། གང་ཞིག གཙོ་བོར་གོ་ཆའི་བརྩོན་འགྲུས་ཀྱིས་གཙོ་བོར་སྦྱིན་པའི་ཕར་ཕྱིན་དྲུག་ལྡན་དུ་ཉམས་སུ་ལེན་པར་བྱེད་པ། དེ་གང་ཞེ་ན། སྦྱིན་པ་གཏོང་བར་བྱེད་དོ། །གང་གི་ན་བྱང་སེམས་ཆེན་པོས་སོ། །ཇི་ལྟར་ན་སྦྱིན་པའི་ཕར་ཕྱིན་ལ་སྤྱོད་པ་ན་ཆོས་དང་ཟང་ཟིང་དང་མི་འཇིགས་པའི་སྦྱིན་པ་སྦྱིན་པར་བྱེད་པའི་སྦྱིན་པའི་སྦྱིན་པ། མི་མཐུན་པའི་ཕྱོགས་ཀྱིས་མི་ཕིགས་པའི་ཆ་ནས་སྦྱིན་པའི་གོ་ཆ། དེ་བཞིན་དུ་ཕྱི་མ་རྣམས་ལ་ཡང་མཛོད། སྦྱིན་པའི་ཕར་ཕྱིན་གྱི་སྦྱིན་པའི་གོ་ཆ་སྒྲུབ་པ་ནི།

གང་ཞིག གཙོ་བོར་གོ་ཆའི་བརྩོན་འགྲུས་ཀྱིས་གཙོ་བོར་སྦྱིན་པའི་ཕར་ཕྱིན་གྱི་སྦྱིན་པ་ཉམས་སུ་ལེན་པར་བྱེད་པ། དེ་བཞིན་དུ་ཕྱི་མ་ལྔ་ལ་ཡང་མཛོད། སྦྱིན་པའི་ཕར་ཕྱིན་ལ་སྤྱོད་པ་ན་ཉན་རང་གི་ས་ཡིད་ལ་བྱེད་པ་སྤོང་བ་སྦྱིན་པའི་ཚུལ་ཁྲིམས་ཀྱི་གོ་ཆ་དང༌། དེ་ལ་སྤྱོད་པ་ན་སློང་མོ་བའི་སྐྱེ་བོ་ཐམས་ཅད་ཀྱིས་མི་སྙན་པར་སྨྲ་བ་ཉིད་བཟོད་པ་སྦྱིན་པའི་བཟོད་པ། དེ་ལ་སྤྱོད་པ་ན་དགེ་བ་གོང་ནས་གོང་དུ་མ་ནོར་བར་འཕེལ་བའི་ཕྱིར་འདུན་པ་བསྐྱེད་པ་སྦྱིན་པའི་བརྩོན་འགྲུས། དེ་ལ་སྤྱོད་པ་ན་ཐེག་པ་ཉན་རང་གི་ཐེག་པ་འདོད་པ་དང་མ་འདྲེས་པའི་སེམས་རྩེ་གཅིག་པ་ཉིད་ཀྱིས་དགེ་བ་རྫོགས་པའི་བྱང་ཆུབ་ཏུ་བསྔོ་བ་ནི་སྦྱིན་པའི་བསམ་གཏན། དེ་ལ་སྤྱོད་པ་ན་སྦྱིན་པར་བྱ་བ་དང༌། སྦྱིན་པ་པོ་དང༌། ལེན་པ་པོ་ ༼༡༧༠༽ སྟེ་འཁོར་གསུམ་མི་དམིགས་པར་རྟོགས་པ་སྦྱིན་པའི་ཕར་ཕྱིན་གྱི་ཤེས་རབ་ཀྱི་ཕར་ཕྱིན་ཏེ། ཕར་ཕྱིན་དྲུག་དང་གོ་ཆ་དྲུག་གི་སྒོ་ནས་གོ་རིམ་བཞིན་དུ་སྦྱིན་པ་གཏོང་བར་བྱེད་དོ། །ཕར་ཕྱིན་ཐམས་ཅད་ལ་སྦྱོར་མཛོད། ཕར་ཕྱིན་ནི་མོས་པ་དང་དེ་ཁོ་ན་ཉིད་ཡིད་བྱེད་གང་རུང་གི་སྒོ་ནས་འཁོར་གསུམ་དུ་མི་རྟོགས་པའོ། །དེ་བཞིན་དུ་ཚུལ་ཁྲིམས་སྲུང་བར་བྱེད། བཟོད་པ་རྫོགས་པར་བྱེད། བརྩོན་འགྲུས་རྩོམ་པར་བྱེད། བསམ་གཏན་སྒྲུབ་པར་བྱེད། ཤེས་རབ་སྒོམ་པར་བྱེད་དོ། །སྤྱིར་སྦྱིན་པ་ཚུལ་ཁྲིམས་བཟོད་པ་བརྩོན་འགྲུས་བསམ་གཏན་ཤེས་རབ་ཀྱི་ཕར་ཕྱིན་ཙམ་གྱི་མཚན་ཉིད། དོན་རྣམས་གཏོང་བ་ཆོས་བཞི་ལྡན། སྤོང་བའི་སེམས་པ། རྣམ་པར་མི་འཚེ་བ། དགེ་བ་ལ་སྤྲོ་བ། སེམས་རྩེ་གཅིག་ཏུ་གནས་པ། ཆོས་རབ་ཏུ་རྣམ་འབྱེད་ཆོས་བཞི་ལྡན། ཆོས་བཞི་ནི། མི་མཐུན་ཕྱོགས་ཉམས་པར་བྱེད་པ། མི་རྟོག་ཡེ་ཤེས་དང་ལྡན་པ། འདོད་པ་རྫོགས་པར་བྱེད་པ། སེམས་ཅན་རྣམས་སྐལ་བ་དང་འཚམ་པར་ཐེག་པ་གསུམ་ལ་སྦྱོར་བས་སེམས་ཅན་སྨིན་པར་བྱེད་པ་གསུམ་མོ། །གསུམ་པ་བསྡུས་ཏེ་བསྟན་པ་ནི།

གོང་དུ་བསྟན་པ་དེ་ལྟར་སྦྱིན་ ༼༡༧༡༽ པ་ལ་སོགས་པའི་ཕ་རོལ་ཏུ་ཕྱིན་པ་དྲུག་པོ་དེ་དག་སོ་སོར་སྦྱིན་པ་ལ་སོགས་པ་རྣམ་པ་དྲུག་ཏུ་བསྡུས་པས་ན་གོ་ཆའི་སྒྲུབ་པ་གང་ཡིན་པ་དེ་དྲུག་ཚན་པ་དྲུག་གི་སྒོ་ནས་མདོ་ཇི་བཞིན་བྱམས་པས་བཤད་དོ། །འོ་ན་དྲུག་ཚན་དྲུག་དྲུག་ཡོད་པས་སུམ་ཅུ་རྩ་དྲུག་ཡིན་པའི་ཕྱིར། གོ་ཆའི་སྒྲུབ་པ་དྲུག་ཏུ་འདུ་བ་མི་འཐད་དོ་ཞེ་ན། དྲུག་ཚན་དྲུག་གིས་སུམ་ཅུ་རྩ་དྲུག་ཡིན་མོད་དེ་ལྟ་ནའང་གོ་ཆའི་སྒྲུབ་པ་དྲུག་ཏུ་མ་འདུས་པའི་སྐྱོན་མེད་དེ། འདི་ལྟར་ཤེས་བྱ་ཆོས་ཅན། གོ་ཆའི་སྒྲུབ་པ་དྲུག་ཏུ་འདུས་ཏེ། སྦྱིན་པའི་ཕར་ཕྱིན་དྲུག་ཆོས་སྦྱིན་པར་མཐུན། སྦྱིན་པའི་གོ་ཆ་དྲུག་སྦྱིན་པའི་གོ་ཆར་མཐུན་པའི་ཕྱིར། དེ་བཞིན་དུ་གཞན་ཕར་ཕྱིན་ལྔ་ཡང་ངོ༌། །གཉིས་པ་འཇུག་སྒྲུབ་ནི། བསམ་གཏན་གཟུགས་མེད་སྦྱིན་སོགས་དང༌། །ཞེས་བྱ་བ་ལ་སོགས་པས་གསུངས་ཏེ། འདི་ལ་གསུམ་ལས། མཚམས་སྦྱར་བ་ནི། ཤེས་བྱ་ཆོས་ཅན། གོ་སྒྲུབ་བཤད་ནས་ ༼༡༧༢༽ དེའི་རྗེས་སུ་གཉིས་པ་འཇུག་སྒྲུབ་བསྟན་པ་ལ་རྒྱུ་མཚན་ཡོད་དེ། གོང་དུ་བསྟན་པ་དེ་ལྟར་རྣམ་མཁྱེན་ཡིད་བྱེད་དང་ལྡན་པས་ཕར་ཕྱིན་རྣམས་མཚན་མར་མི་དམིགས་པའི་གོ་ཆ་བགོས་པ་ལས་རང་འབྲས་ཐེག་ཆེན་ལ་འཇུག་པ་འབྱུང་བས་སོ། །ཚིག་དོན་འབྱེད་པ་ནི། འཇུག་སྒྲུབ་ཀྱི་མཚན་ཉིད། གང་ཞིག་ཐེག་ཆེན་གྱི་ཆོས་མཐའ་དག་ཡང་དག་པར་གནས་པ་སྟེ་མི་དམིགས་པའི་ཚུལ་གྱིས་བགྲོད་པར་བྱེད་པའི་སྦྱོར་བའི་བརྩོན་འགྲུས་གཙོ་བོར་གྱུར་པ། དབྱེ་ན་བསམ་གཏན་དང་གཟུགས་མེད་པའི་སྙོགས་འཇུག་ལ་འཇུག་པའི་སྒྲུབ་པའི་མཚན་ཉིད། གང་ཞིག ཐེག་ཆེན་གྱི་བསམ་གཏན་དང༌། གཟུགས་མེད་པའི་སྙོམས་འཇུག་མཐའ་དག་མི་དམིགས་པའི་ཚུལ་གྱིས་བགྲོད་པར་བྱེད་པའི་སྦྱོར་བའི་བརྩོན་འགྲུས་གཙོ་བོར་གྱུར་པ། སྦྱིན་སོགས་ལ་འཇུག་པའི་སྒྲུབ་པའི་མཚན་ཉིད། གང་ཞིག ཐེག་ཆེན་གྱི་སྦྱིན་སོགས་ཕར་ཕྱིན་དྲུག་པོ་སོགས་མཐའ་དག་སོགས་སྔར་བཞིན་ནོ། །འཕགས་ལམ་ལ་འཇུག་པའི་སྒྲུབ་པའི་མཚན་ཉིད།

གང་ཞིག ཐེག་ཆེན་གྱི་མཐོང་ལམ་སོགས་མཐའ་དག་མི་དམིགས་པའི་ཚུལ་གྱི་བགྲོད་པར་བྱེད་པའི་སྦྱོར་བའི་བརྩོན་འགྲུས་གཙོ་བོར་གྱུར་པ། དེའི་ཡུལ་ལམ་ནི་ཐེག་ 

༼༡༧༣༽ ཆེན་གྱི་མཐོང་ལམ་དང༌། ས་བདུན་པ་མན་ཆད་ཀྱི་སྒོམ་ལམ་དང༌། འབད་རྩོལ་གྱི་མཚན་མ་ཞི་བས་མི་སློབ་ལམ་ས་བརྒྱད་པ་དང༌། ཁྱད་པར་གྱི་ལམ་ས་དགུ་པ་དང་བཅུ་པ་ཞེས་འབུམ་པས་གསུངས། ཨ་བྷྱ་ཡས་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱིས་བསྐོར་བའི་མཐོང་བ་དང་སྒོམ་པ་དང་ཁྱད་པར་དང༌། མི་སློབ་པའི་ལམ་ལ། མི་སློབ་པ་ནི་རྫོགས་པའི་སངས་རྒྱས་ཏེ་བགྲོད་པར་བྱ་བས་ན་ལམ་མོ་ཞེས་གསུངས་པས། སྒོམ་ལམ་ས་བདུན་པ་མན། ཁྱད་པར་ལམ་དག་པ་ས་གསུམ། མི་སློབ་ལམ་རྫོགས་པའི་སངས་རྒྱས་ཀྱི་ས་ལ་བཞེད་དོ། །བྱམས་སོགས་ལ་འཇུག་པའི་སྒྲུབ་པའི་མཚན་ཉིད། གང་ཞིག ཐེག་ཆེན་གྱི་ཚད་མེད་བཞི་པོ་མཐའ་དག་མི་དམིགས་པའི་ཚུལ་གྱིས་སོགས་སྔར་བཞིན་ནོ། །ཡུལ་ཚད་མེད་བཞི་ལ། ཚད་མེད་པའི་ངོ་བོ། སེམས་ཅན་ཚད་མེད་པ་ལ་དམིགས་པའི་བརྩེ་བ་གང་ཞིག ཆོས་བཞི་ལྡན། ཆོས་བཞི་ནི་མི་མཐུན་ཕྱོགས་སྤོང་བ། མི་རྟོག་ཡེ་ཤེས་དང་ལྡན་པ། དམིགས་པ་སེམས་ཅན་དང་ཆོས་དང་དམིགས་པ་མེད་པ་ལ་འཇུག་པ། བྱེད་ལས་སེམས་ཅན་སྨིན་པར་བྱེད་པའོ། །དབྱེ་ན། བྱམས་པ་དང༌། སྙིང་རྗེ་དང༌། དགའ་བ་དང༌། བཏང་སྙོམས་ཚད་མེད་བཞིའི་ངོ་བོ་ནི་རིམ་པ་བཞིན་དུ། བསམ་གཏན་གྱི་དངོས་གཞིའི་སེམས་ལ་བརྟེན་ནས་སེམས་ཅན་ཚད་མེད་པ་བདེ་བ་དང་ཕྲད་པའི་དང༌། སྡུག་བསྔལ་དང་བྲལ་བའི་དང༌། བདེ་བ་དང་མི་འབྲལ་བའི་དང༌། སེམས་ཅན་ཚད་ ༼༡༧༤༽ མེད་པ་ལ་ཕན་པའི་བསམ་པ་ཡང་དག་པར་འབྱོར་བའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ། མི་དམིགས་པ་དང་ལྡན་པ་ལ་འཇུག་པའི་སྒྲུབ་པའི་མཚན་ཉིད། གང་ཞིག ཐེག་ཆེན་གྱི་རྣམ་པར་མི་རྟོག་པའི་ཡེ་ཤེས་མཐའ་དག་སོགས་སྔར་བཞིན་ནོ། །ཡུལ་མི་དམིགས་པ་དང་ལྡན་པ་ནི་རྣམ་པར་མི་རྟོག་པའི་ཡེ་ཤེས་སོ། །འཁོར་གསུམ་རྣམ་པར་དག་པ་ལ་འཇུག་པའི་སྒྲུབ་པའི་མཚན་ཉིད། གང་ཞིག ཐེག་ཆེན་གྱི་འཁོར་གསུམ་རྣམ་དག་མཐའ་དག་སོགས་སྔར་བཞིན་ནོ། །ཡུལ་འཁོར་གསུམ་རྣམ་དག་ནི་དངོས་པོ་ཐམས་ཅད་ལས།

བྱ་བ། བྱེད་པོ་གསུམ་དུ་མི་དམིགས་པས་ན་འཁོར་གསུམ་རྣམ་པར་དག་པའོ། །ཆེད་དུ་བྱ་བ་ལ་འཇུག་པའི་སྒྲུབ་པའི་མཚན་ཉིད། གང་ཞིག ཐེག་ཆེན་གྱི་སྒོམ་པའི་དོན་གཞིག་པའི་ཆེད་དུ་བྱ་བ་མཐའ་དག་སོགས་སྔར་བཞིན་ནོ། །ཡུལ་ཆེད་དུ་བྱ་བ་ཆེན་པོ་གསུམ་ལ་སློབ་དཔོན་བཞེད་དོ། །མངོན་པར་ཤེས་པ་ལ་འཇུག་པའི་སྒྲུབ་པའི་མཚན་ཉིད། གང་ཞིག ཐེག་ཆེན་གྱི་མངོན་ཤེས་དྲུག་པོ་མཐའ་དག་སོགས་སྔར་བཞིན་ནོ། །རྣམ་པ་ཀུན་མཁྱེན་པའི་ཚུལ་ལ་འཇུག་པའི་སྒྲུབ་པའི་མཚན་ཉིད། གང་ཞིག རྣམ་པ་ཐམས་ཅད་མཁྱེན་པ་ཉིད་ལ་དམིགས་ཏེ་མི་དམིགས་པའི་ཚུལ་གྱིས་བགྲོད་པར་བྱེད་པའི་སྦྱོར་བའི་བརྩོན་འགྲུས་གཙོ་བོར་གྱུར་པ་སྟེ་རྣམ་པ་དགུའོ། །འབྱེད་པའི་རྒྱུ་མཚན་ཡུལ་ཐེག་ཆེན་གྱི་ཆོས་དགུ་ཡོད་པས་སོ། །འཇུག་ཡུལ་ཐེག་ཆེན་གྱི་མཚན་ཉིད། བགྲོད་པ་གང་ ༼༡༧༥༽ ཞིག ཆེན་པོ་བདུན་ལྡན། ཆེན་པོ་བདུན་ནི། གསུང་རབ་ཡན་ལག་བཅུ་གཉིས་ལ་དམིགས་པས་དམིགས་པ་ཆེན་པོ། རང་གཞན་གྱི་དོན་གཉིས་སྒྲུབ་པས་སྒྲུབ་པ་ཆེན་པོ། རྣམ་མཁྱེན་ཡིད་ལ་བྱེད་པས་བདག་མེད་གཉིས་རྟོགས་པས་ཡེ་ཤེས་ཆེན་པོ། བསྐལ་པ་གྲངས་མེད་གསུམ་དུ་གུས་སྦྱོར་དང་རྟག་སྦྱོར་གྱི་བརྩོན་འགྲུས་བརྩམས་པས་རྩོམ་པ་ཆེན་པོ། གཞན་དོན་དུ་འཁོར་བར་གནས་ཀྱང་དེའི་སྐྱོན་གྱིས་མི་གོས་པས་ཐབས་མཁས་པ་ཆེན་པོ། སྟོབས་བཅུ་སོགས་ཡང་དག་པར་འགྲུབ་པས་ཡང་དག་པར་འགྲུབ་པ་ཆེན་པོ། ཡང་དང་ཡང་དུ་བྱང་ཆུབ་པ་དང་མྱ་ངན་ལས་འདས་པ་ཆེན་པོ་སྟོན་པས་ཕྲིན་ལས་ཆེན་པོའོ། །དབྱེ་ན་རྒྱུའི་ཐེག་ཆེན་གྱི་མཚན་ཉིད། བགྲོད་པར་བྱེད་པ་གང་ཞིག ཆེན་པོའི་བདུན་ལྡན། འབྲས་བུའི་ཐེག་ཆེན་གྱི་མཚན་ཉིད། ཆེན་པོ་བདུན་ལྡན་གང་ཞིག བགྲོད་བྱ་མཐར་ཐུག འདིར་བསྟན་གྱི་ཐེག་ཆེན་དང་པོ་བརྒྱད་རྒྱུའི་ཐེག་ཆེན། ཕྱི་མ་འབྲས་བུའི་ཐེག་ཆེན་ཡིན་ནོ། །གསུམ་པ་འཇུག་སྒྲུབ་དགུའི་གོ་རིམ་ནི་རྟོགས་པའི་གོ་རིམ་མོ། ། ༼༡༧༦༽

གསུམ་པ་ཚོགས་སྒྲུབ་ལ་སྤྱིར་བསྟན་པ་དང༌། བྱེ་བྲག་ཏུ་བཤད་པ་གཉིས་ལས། དང་པོ་ནི། བརྩེ་དང་སྦྱིན་ལ་སོགས་པ་དྲུག །ཅེས་བྱ་བ་ལ་སོགས་པས་གསུངས་ཏེ། འདི་ལ་བཞི་ལས། མཚམས་སྦྱར་བ་ནི། ཤེས་བྱ་ཆོས་ཅན། འཇུག་སྒྲུབ་བསྟན་ནས་དེའི་རྗེས་སུ་གསུམ་པ་ཚོགས་སྒྲུབ་བསྟན་པ་ལ་རྒྱུ་མཚན་ཡོད་དེ། གོང་དུ་བསྟན་པ་དེ་ལྟར་ཐེག་ཆེན་ལ་འཇུག་པ་བྱས་པ་ལ་རང་འབྲས་ཚོགས་སྐྱེ་བས་སོ། ། ༼༡༧༧༽ གཉིས་པ་ངོ་བོ་ནི། ཁྱད་པར་བཞི་ལྡན་གང་ཞིག རང་གི་དངོས་འབྲས་གནས་སྐབས་དང་མཐར་ཐུག་གི་བྱང་ཆུབ་ཆེན་པོ་གང་རུང་དངོས་སུ་འབྱིན་པའི་བྱ་བ་ནི་ཚོགས་སྒྲུབ་ཀྱི་མཚན་ཉིད་ཡིན་པས་དེ་དབྱེ་གཞི་དབྱེ་ངོ་རྣམ་པ་བཅུ་བདུན་ནོ། །འབྱེད་པའི་རྒྱུ་མཚན་སྙིང་རྗེ་ལ་སོགས་པ་ཚོགས་བཅུ་བདུན་ཡོད་པ་ཡིན་པས་སོ། །ངག་དོན། ཤེས་བྱ་ཆོས་ཅན། ཚོགས་སྒྲུབ་བཅུ་བདུན་དུ་འབྱེད་པ་ལ་རྒྱུ་མཚན་ཡོད་དེ། སྙིང་རྗེ་ལ་སོགས་པའི་ཚོགས་བཅུ་བདུན་ཡོད་པས་སོ། །དེ་རྣམས་གང་ཞེ་ན། སྒྲུབ་པར་བྱེད་དོ། །གང་ན། ཐེག་ཆེན་གྱི་དོན་བྱང་ཆུབ་ཆེན་པོ་མཐའ་དག་གོ །ཇི་ལྟར་ན། ཀུན་རྫོབ་ཀྱི་བདེན་པ་ལས་མི་འདའ་བར་སྣང་ལ་རང་བཞིན་མ་སྒྲུབ་པ་སྒྱུ་མ་ལྟ་བུའི་ཚུལ་དུའོ། །གང་གི་སྒོ་ནས་ན། སྙིང་རྗེ་ལ་སོགས་པ་རྣམས་བདེན་པར་མི་དམིགས་པར་རྟོགས་པའི་སྒོ་ནས་སོ། །གང་གིས་ན། བྱང་སེམས་ཆེན་པོ་རྣམས་ཀྱིས་སོ། །དེས་ན། བརྩེ་བ་སྙིང་རྗེ་ཆེན་པོའི་ཚོགས་སྒྲུབ་ཀྱི་མཚན་ཉིད། གང་ཞིག སྙིང་རྗེ་ཆེན་པོའི་ཚོགས་མི་དམིགས་པར་ཉམས་སུ་བླངས་པའི་སྒོ་ནས་རང་གི་དངོས་འབྲས་གནས་སྐབས་དང་མཐར་ཐུག་གི་བྱང་ཆུབ་ཆེན་པོ་གང་རུང་དངོས་སུ་འབྱིན་པའི་བྱ་བ། སྦྱིན་ ༼༡༧༨༽ པ་དང་ལ་སོགས་པ་ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་ཀྱི་ཚོགས་ཀྱི་སྒྲུབ་པའི་མཚན་ཉིད། གང་ཞིག སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌།

ཤེས་རབ་ཀྱི་ཚོགས་མི་དམིགས་པར་སོགས་འདྲ། ཞི་གནས་དང༌། ལྷག་མཐོང་དང༌། ཟུང་དུ་འབྲེལ་བའི་ལམ་དང༌། ཐབས་མཁས་པ་དང༌། ཡེ་ཤེས་དང༌། བསོད་ནམས་དང༌། ལམ་གྱི་ཚོགས་སྒྲུབ་ཀྱི་མཚན་ཉིད། གང་ཞིག ཞི་གནས་ཏིང་ངེ་འཛིན་དང༌། ལྷག་མཐོང་ཤེས་རབ་དང༌། ཐབས་ཤེས་ཟུང་དུ་འབྲེལ་བའི་ལམ་དང༌། སེམས་བསྐྱེད་དང༌། ཤེས་རབ་དག་བསྔོ་བ་གསུམ་དང་བཅས་པའི་ཐབས་མཁས་པ་དང༌། སྟོང་ཉིད་རྟོགས་པའི་ཡེ་ཤེས་དང༌། ཏིང་ངེ་འཛིན་བསྒོམས་པ་ལས་བྱུང་བའི་བསོད་ནམས་དང༌། མཐོང་བ་ལ་སོགས་པའི་ལམ་གྱི་ཚོགས་མི་དམིགས་པར་སོགས་འདྲ། གཟུངས་ཀྱི་ཚོགས་སྒྲུབ་ཀྱི་མཚན་ཉིད། གང་ཞིག གཟུངས་ཀྱི་ཚོགས་མི་དམིགས་པར་སོགས་འདྲ། དེའི་ཡུལ་གཟུངས་ཀྱི་ཚོགས་ལ། གཟུངས་ཀྱི་མཚན་ཉིད། ཁོང་དུ་ཆུད་པའི་ཆོས་རྣམས་མི་བརྗེད་པར་འཛིན་ནུས་པའི་དྲན་པ་དང་ཤེས་རབ་མཚུངས་ལྡན་དང་བཅས་པ། དབྱེ་ན་ཚིག་གི་གཟུངས། སོགས་པ་དོན་གྱི་གཟུངས། བཟོད་པའི་གཟུངས། གསང་སྔགས་ཀྱི་གཟུངས་དང་བཞི། ཚིག་གི་གཟུངས་ཀྱི་མཚན་ཉིད། སངས་རྒྱས་ཀྱིས་གསུངས་པའི་ཆོས་ཀྱི་མིང་ ༼༡༧༩༽ ཚིག་ཡི་གེའི་ཚོགས་རྣམས་མི་བརྗེད་པར་འཛིན་ནུས་པའི་དྲན་པ་དང་ཤེས་རབ་མཚུངས་ལྡན་དང་བཅས་པ། དོན་གྱི་གཟུངས་ཀྱི་མཚན་ཉིད། སངས་རྒྱས་ཀྱིས་གསུངས་པའི་ཆོས་ཀྱི་དོན་མི་བརྗེད་པར་འཛིན་ནུས་པའི་དྲན་པ་དང་ཤེས་རབ་མཚུངས་ལྡན་དང་བཅས་པ། དེ་གཉིས་ལ་དབྱེ་ན། སྔོན་གྱི་ལས་ཀྱི་རྣམ་པར་སྨིན་པ་ལས་བྱུང་བའི་ཚིག་དང་དོན་གྱི་གཟུངས། ཚེ་འདིར་ཐོས་པ་གོམས་པ་ལས་བྱུང་བའི་ཚིག་དང་དོན་གྱི་གཟུངས། ཏིང་ངེ་འཛིན་ལས་བྱུང་བའི་ཚིག་དང་དོན་གྱི་གཟུངས་གསུམ། དང་པོ་གཉིས་ཆུང་ངུ་ཡིན་ལ། གསུམ་པ་ཆེན་པོ་ཡིན་ནོ། །ཆེན་པོ་ལ་ཡང་ས་ལ་མ་ཞུགས་པ་ཚོགས་སྦྱོར་བའི་ནི་ཆུང་ངུ༌། ས་ལ་ཞུགས་པ་ས་དང་པོ་ནས་བདུན་པའི་བར་འབྲིང་པོ། ས་བརྒྱད་པ་ཡན་ཆད་ཆེན་པོ་ཡིན་ནོ། །བཟོད་པའི་གཟུངས་ཀྱི་མཚན་ཉིད། ཆོས་ཐམས་ཅད་རང་བཞིན་གྱིས་སྐྱེ་བ་མེད་པ་ལ་བཟོད་པ་མི་བརྗེད་པའི་དྲན་པ་དང་ཤེས་རབ་མཚུངས་ལྡན་དང་བཅས་པ།

ས་མཚམས་དང་པོ་གཉིས་དབྱེ་བས་ཤེས་ལ། གསུམ་པ་ཐེག་ཆེན་གྱི་དྲོད་ནས་ཡོད། བཞི་པ་ས་དང་པོ་ནས་ཡོད་དོ། །སའི་ཚོགས་སྒྲུབ་ཀྱི་མཚན་ཉིད། གང་ཞིག སའི་ཚོགས་མི་དམིགས་པའི་སོགས་འདྲ། དེའི་ཡུལ་ས་བཅུ་ནི་འོག་ནས་འཆད་དོ། །གཉེན་པོ་ཚོགས་སྒྲུབ་ཀྱི་མཚན་ཉིད། གང་ཞིག གཉེན་པོའི་ཚོགས་མ་དམིགས་པ་སོགས་འདྲ། ༼༡༨༠༽ གསུམ་པ་ཚོགས་སུ་འཇོག་པའི་རྒྱུ་མཚན་ནི། འདིར་དངོས་སུ་བསྟན་པའི་སྙིང་རྗེ་ལ་སོགས་པ་བཅུ་བདུན་པོ་འདི་ཆོས་ཅན། ཚོགས་ཡིན་ཏེ། ཁྱོད་ཀྱི་ཡང་དག་པར་འགྲུབ་པའི་ངོ་བོ་བྱང་ཆུབ་ཆེན་པོ་འབྱིན་པར་བྱེད་པའི་ཕྱིར། བཞི་པ་གོ་རིམ་ནི། སྙིང་རྗེ་ནས། གཉེན་པོའི་ཚོགས་ཀྱི་བར་བཅུ་བདུན་པོ་ལ་ལ་དོན་གྱི་རིམ་པ། ལ་ལ་བཤད་པའི་རིམ་པའི་སྒོ་ནས་བསྟན་པ་འདི་ནི་ཚོགས་ཀྱི་སྒྲུབ་པའི་རིམ་པ་ཡིན་པར་རྗེས་འཇུག་གི་གདུལ་བྱ་རྣམས་ཀྱིས་ཤེས་པར་བྱའོ། །གཉིས་པ་བྱེ་བྲག་ཏུ་བཤད་པ་ལ་གསུམ་ལས། ཡེ་ཤེས་ཀྱི་ཚོགས་བྱེ་བྲག་ཏུ་བཤད་པ་ལ། ཡུལ་ཅན་ཡེ་ཤེས་ཀྱི་ ༼༡༨༡༽ ཚོགས་དང༌། ཡུལ་སྟོང་ཉིད་ཉི་ཤུ་གཉིས་ལས། དང་པོ་ནི། ཚོགས་སྒྲུབ་བཅུ་བདུན་ཡོད་པ་དེའི་ནང་ནས་ཡེ་ཤེས་ཀྱི་ཚོགས་བྱེ་བྲག་ཏུ་འཆད་པ་ལ། སྟོང་ཉིད་རྟོགས་པའི་ཡེ་ཤེས་དབྱེ་གཞི། དབྱེ་ངོ་ནང་སྟོང་པ་ཉིད་རྟོགས་པའི་ཡེ་ཤེས་ནས་གཞན་གྱི་ངོ་བོ་སྟོང་པ་ཉིད་རྟོགས་པའི་ཡེ་ཤེས་ཀྱི་བར་རྣམ་པ་ཉི་ཤུའོ། །འབྱེད་པའི་རྒྱུ་མཚན་ཡུལ་སྟོང་ཉིད་ཉི་ཤུ་ཡོད་པའི་བྱེ་བྲག་གིས་སོ། །ཡེ་ཤེས་ཚོགས་ཀྱི་ས་མཚམས་ནི། ཐེག་ཆེན་གྱི་ཚོགས་ལམ་དུ་སྟོང་ཉིད་ཉི་ཤུ་པོ་ཐོས་བསམ་གྱི་སྒོ་ནས་རྟོགས། དེའི་སྦྱོར་ལམ་དུ་སྒོམ་བྱུང་གསལ་སྣང་དང་བཅས་པས་རྟོགས། མཐོང་སྒོམ་མི་སློབ་ལམ་དུ་མངོན་སུམ་དུ་རྟོགས་པས། རྣམ་པར་མི་རྟོགས་པའི་ཡེ་ཤེས་རྣལ་མ་ནི་མཐོང་ལམ་ནས་ཡོད་དོ། །ངག་དོན། ཐེག་ཆེན་མཐོང་ལམ་པའི་རྒྱུད་ཀྱི་ནང་སྟོང་པ་ཉིད་རྟོགས་པའི་ཡེ་ཤེས་ཆོས་ཅན། ཚོགས་ཡིན་ཏེ།

རང་འབྲས་བྱང་ཆུབ་ཆེན་པོ་འབྱིན་པར་བྱེད་པའི་ཕྱིར། དེས་འགྲེའོ། །ཤེས་བྱ་ཆོས་ཅན། ཡེ་ཤེས་ཀྱི་ཚོགས་ལ་ཉི་ཤུར་འབྱེད་པའི་རྒྱུ་མཚན་ཡོད་དེ། ཡུལ་སྟོང་ཉིད་ཉི་ཤུ་ཡོད་པའི་བྱེ་བྲག་གིས་སོ། ། ༼༡༨༢༽ གཉིས་པ་ནི། ཆོས་ཅན་ཉི་ཤུ་ལ་ཞེན་པ་དགག་པའི་ཕྱིར། སྟོང་ཉིད་ཉི་ཤུ་གསུང་ན། ཆོས་ཅན་ཉི་ཤུ་ནི་གང༌། སྟོང་ཉིད་ཉི་ཤུའི་ངོ་བོ་ནི་ཅི་ཞེ་ན། ཆོས་ཅན་ཉི་ཤུ་དང༌། སྟོང་ཉིད་ཉི་ཤུ་པོ་ཡེ་ཤེས་ཀྱི་ཚོགས་འཆད་པའི་སྐབས་སུ་འདིར་ཚིགས་སུ་བཅད་ནས་སྨྲས་པ། མིག་སོགས་ནང་གི་སྐྱེ་མཆེད་དྲུག་གི་ནང་ནི་ཆོས་ཡིན་ལ། དེ་དེ་ཁོ་ནར་སྐྱེ་འགག་མེད་པའི་ཕྱིར་དེ་དེ་ཁོ་ནར་རང་གི་ངོ་བོས་སྟོང་པ་ནི་ནང་སྟོང་པ་ཉིད་ཡིན་ནོ། །ངག་དོན་ནི། མིག་སོགས་ནང་གི་དབང་པོ་དྲུག་ཆོས་ཅན། དེ་ཁོ་ནར་རང་གི་ངོ་བོས་སྟོང་པ་ཡིན་ཏེ། དེ་ཁོ་ནར་སྐྱེ་འགག་མེད་པའི་ཕྱིར། དེས་འགྲེའོ། །གཟུགས་སོགས་ཡུལ་དྲུག་ནི་ཕྱིའི་ཆོས་ཡིན་ལ། དེ་དེ་ཁོ་ནར་སྐྱེ་འགག་དང་བྲལ་བའི་ཕྱིར། དེ་དེ་ཁོ་ནར་རང་གི་ངོ་བོས་སྟོང་པ་ནི་ཕྱི་སྟོང་པ་ཉིད་ཡིན་ནོ། །ནང་གི་སྐྱེ་མཆེད་དྲུག་དང་ཕྱིའི་སྐྱེ་མཆེད་དྲུག་ནི་ཕྱི་ནང་གཉིས་ཀའི་ཆོས་ཡིན། དེ་དེ་ཁོ་ནར་སོགས་འདྲ། ཆོས་ཐམས་ཅད་རང་བཞིན་མེད་པ་ནི་སྟོང་པ་ཉིད་ཡིན་ལ། དེ་དེ་ཁོ་ནར་སོགས་འདྲ། དེ་ལ་སྟོང་པའི་དངོས་པོར་ཞེན་པ་དགག་པའི་ཕྱིར། སྟོང་པ་ཉིད་སྟོང་པ་ཉིད་གསུངས་སོ། །ཕྱོགས་བཅུ་ནི་སེམས་ཅན་དང་སྣོད་ཀྱི་འཇིག་རྟེན་མ་ལུས་པ་ལ་ཁྱབ་ཅིང༌། ༼༡༨༣༽ ཚད་དང་མུ་མེད་པས་ཆེན་པོ་ཡིན་ལ་སོགས་འདྲ། མྱ་ངན་ལས་འདས་པའི་དགོས་པ་མཆོག་ཡིན་པས་དོན་དམ་པ་ཡིན་ལ་སོགས་ནས་འདྲ། ཁམས་གསུམ་ནི། རྒྱུ་རྐྱེན་ལས་སྐྱེས་པས་འདུས་བྱས་ཡིན་ལ་སོགས་ནས་འདྲ། དེ་ལས་ཅིག་ཤོས་སྐྱེ་འཇིག་དང་བྲལ་བ་ནི་འདུས་མ་བྱས་ཡིན་ལ་སོགས་ནས་འདྲ། གང་ལ་མཐའ་མེད་པ་ནི་མཐའ་ལས་འདས་པ་ཡིན་ལ་སོགས་ནས་འདྲ། འཁོར་བ་སྤྱི་ཙམ་པ་ནི་དང་པོ་དང་ཐ་མ་མེད་པས་ཐོག་མ་དང་ཐ་མ་མེད་པ་ཡིན་ལ་སོགས་ནས་འདྲ།

དགེ་ཕྱོགས་སྤངས་པ་དང་བཏང་བ་མེད་པ་ནི་དོར་བ་མེད་པ་ཡིན་ལ་སོགས་འདྲ། ཆོས་རྣམས་ཀྱི་ངོ་བོ་སྤྲོས་བྲལ་ནི་འཕགས་པ་རྣམས་ཀྱིས་མ་བྱས་པའི་ངོ་བོ་ཡིན་པས་རང་བཞིན་ཡིན་ལ་སོགས་འདྲ། ཆོས་ཀུན་ནི་ཕུང་པོ་ལྔ་དང་སྐྱེ་མཆེད་བཅུ་གཉིས་སོགས་ཡིན་ལ་དེ་དེ་ཁོ་ནར་སྐྱེ་འགག་དང་བྲལ་བའི་ཕྱིར། དེ་དེ་ཁོ་ནར་རང་གི་ངོ་བོས་སྟོང་པ་ནི་ཆོས་ཐམས་ཅད་སྟོང་པ་ཉིད་ཡིན་ནོ། །དང་པོར་སྐྱེ་བ། སོགས་པ་མཐར་འཇིག་པ། འདུས་བྱས་སྤྱིའི་མཚན་ཉིད་གཟུགས་ཀྱི་མཚན་ཉིད་གཟུགས་སུ་རུང་བ་ནས། རྣམ་མཁྱེན་མཚན་ཉིད་ཆོས་ཐམས་ཅད་རྣམ་པ་ཐམས་ཅད་དུ་མངོན་སུམ་དུ་རྟོགས་པ་རྣམས་ནི་རང་གི་མཚན་ཉིད་ཡིན་ལ་སོགས་ནས་འདྲ། འདས་མ་འོངས་ད་ལྟར་གསུམ་པོ་ནི་ཕན་ཚུན་གཅིག་ལ་གཅིག་མི་དམིགས་པས་མི་དམིགས་པ་ཡིན་ལ་སོགས་ནས་འདྲ། རྒྱུ་རྐྱེན་ལྡན་པ་ལས་བྱུང་བའི་ཆོས་རྣམས་ནི་རྟེན་འབྲེལ་ཡིན་པའི་ཕྱིར། བདེན་པའི་ ༼༡༨༤༽ དངོས་པོ་མེད་པའི་ངོ་བོ་ཉིད་ཡིན་ལ། དེ་དེ་ཁོ་ནར་སྐྱེ་འགག་དང་བྲལ་བའི་ཕྱིར། དེ་དེ་ཁོ་ན་རང་གི་ངོ་བོས་སྟོང་པ་ནི་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཡིན་ནོ། །ཕུང་པོ་ལྔ་ནི་དངོས་པོ་མེད་པ་ལས་ཅིག་ཤོས་དངོས་པོ་ཡིན་ལ་སོགས་ནས་འདྲ། འདུས་མ་བྱས་ནམ་མཁའ་ལ་སོགས་པ་འདུས་མ་བྱས་རྣམས་ནི་དངོས་པོ་མེད་པ་ཡིན་ལ་ནས་འདྲ། ཆོས་རྣམས་ཀྱི་རང་བཞིན་སྟོང་པ་ཉིད་ནི་རྟོག་བྲལ་མ་འཁྲུལ་བའི་ཤེས་པས་མ་བྱས་པའི་རང་བཞིན་ཡིན་པས། རང་གི་ངོ་བོ་ཡིན་ལ་སོགས་འདྲ། ཆོས་རྣམས་ཀྱི་ཆོས་ཉིད་བྱེད་པ་པོ་གཞན་གྱིས་སྟོང་པ་ནི་ཚུ་རོལ་མཐོང་བ་ལས་གཞན་ཕ་རོལ་གཟིགས་པའི་སྤྱོད་ཡུལ་ཡིན་པས་གཞན་གྱི་ངོ་བོ་ཡིན་ལ། དེ་དེ་ཁོ་ནར་སྐྱེ་འགག་མེད་པའི་ཕྱིར། དེ་དེ་ཁོ་ནར་རང་གི་ངོ་བོས་སྟོང་པ་ནི་གཞན་གྱི་ངོ་བོ་སྟོང་པ་ཉིད་ཡིན་ནོ། །མདོར་ན། ཤེས་བྱ་ཆོས་ཅན། སྟོང་ཉིད་ཉི་ཤུར་དབྱེ་རུང་སྟེ། ནང་གི་ཆོས་ནས་གཞན་གྱི་ངོ་བོའི་བར་ཆོས་ཅན་ཉི་ཤུ་པོ་དེ་དེ་ཁོ་ནར་རང་རང་གི་ངོ་བོས་སྟོང་པའི་ཕྱིར།

གཉིས་པ་སའི་ཚོགས་ལ་གཉིས་ལས། ༼༡༨༥༽ སྤྱིའི་མཚམས་སྦྱར་ནི། བྱམས་མགོན་ཆོས་ཅན། ཉིད་ཀྱིས་སའི་ཚོགས་ལ་བར་སྐབས་ཀྱི་ཚིགས་བཅད་ཉི་ཤུ་རྩ་གསུམ་གསུངས་པ་ལ་རྒྱུ་མཚན་ཡོད་དེ། ས་གང་དང་གང་གི་ཡོངས་སྦྱོང་གི་ཆོས་གང་ཡིན་པ་དེ་བསྟན་པའི་ཕྱིར་དུ་ཉིད་ཀྱིས་དེ་ལ་དེ་གསུངས་པའི་ཕྱིར། གཉིས་པ་སའི་ཚོགས་དངོས་ལ། རྒྱུའི་ས་དགུའི་ཡོངས་སྦྱོང༌། འབྲས་བུ་ས་བཅུ་པའི་མཚན་ཉིད་བསྟན་པ་གཉིས། དང་པོ་ལ་དགུ་ལས། ས་དང་པོའི་ཡོངས་སྦྱོང་ནི། ཡོངས་སུ་སྦྱོང་བ་རྣམ་བཅུ་ཡིས། ། ༼༡༨༦༽ ཞེས་བྱ་བ་ལ་སོགས་པས་བཤད་པ་ནི། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། ཡོངས་སྦྱོང་དགུའི་ནང་ནས་དང་པོར་ས་དང་པོའི་ཡོངས་སྦྱོང་བསྟན་པ་ལ་རྒྱུ་མཚན་ཡོད་དེ། ས་དང་པོར་སྦྱིན་པའི་ཕར་ཕྱིན་ལ་གཙོ་བོར་སྤྱོད་པ་ཉིད་ཀྱིས་སོ། །ཚིག་དོན་འབྱེད་པ་ནི། སྔར་མ་བྱུང་བའི་ཆོས་ཉིད་རྣམས་རྟོགས་པའི་དགའ་བ་ཆེན་པོ་བསྐྱེད་པས་ན། ས་དང་པོ་རབ་ཏུ་དགའ་བ་འཐོབ་པར་འགྱུར་བ་ཡིན་ནོ། །གང་ལ་བརྟེན་ནས་ན། ངོ་བོ་ཉིད་མི་དམིགས་པར་རྟོགས་པས་ཁྱད་པར་དུ་བྱས་པའི་ཡོངས་སྦྱོང་བཅུ་པོ་ཁོ་ན་ཡིས་སོ། །བཅུར་ངེས་པར་ཅིས་ཤེས་ཞེ་ན། ཤེས་བྱ་ཆོས་ཅན། ས་དང་པོའི་ཡོངས་སྦྱོང་བཅུར་ངེས་པ་ཡིན་ཏེ། ས་དང་པོའི་ཡོན་ཏན་རྣམ་པ་ཐམས་ཅད་དུ་བསྐྱེད་པར་བྱ་བ་ལ་ཡོངས་སྦྱོང་བཅུ་དགོས་ཤིང༌། དེ་བས་མང་མི་དགོས་ཉུང་ན་མི་རྫོགས་པའི་ཕྱིར། བཅུ་པོ་གང་ཞེ་ན། སེམས་བསྐྱེད་པ་ཇི་ལྟ་བ་བཞིན་བྱང་ཆུབ་ཀྱི་གཞི་དགེ་བའི་རྩ་བ་ཐམས་ཅད་ལ་རང་དོན་ཡིད་བྱེད་ཀྱི་གྱ་གྱུ་མེད་པའི་ཤེས་པ་དང༌། རང་གི་དགོས་པ་ཆོས་སྐུ་དང༌། གཞན་གྱི་དགོས་པ་གཟུགས་སྐུ་ཐོབ་པ་ལ་ཕན་པ་ཐེག་ཆེན་གྱི་ཡེ་ཤེས་ཚོལ་བ་དང༌། སེམས་ཅན་ཐམས་ཅད་ལ་སེམས་རྩེ་གཅིག་པའི་ཚད་མེད་བཞི་བསྒྲུབ་པ་དང༌། གཞན་གྱི་དོན་དུ་ཟས་ནོར་སོགས་བདོག་པ་ཐམས་ཅད་ཆགས་པ་མེད་པར་ཡོངས་སུ་གཏོང་བ་དང༌། རྣམ་མཁྱེན་ལ་བསྐུལ་བའི་དགེ་བའི་བཤེས་གཉེན་བསྟེན་ནས་

༼༡༨༧༽ མགུ་བར་བྱེད་པ་དང༌། དེ་ལ་ཐེག་པ་གསུམ་དུ་གཏོགས་པའི་དམ་པའི་ཆོས་ཀྱི་དམིགས་པ་འདོད་པ་དང༌། ཁྱིམ་ན་གནས་པ་ལ་མངོན་པར་མི་དགའ་བར་རྟག་ཏུ་བར་ཆད་ཀྱི་ཆོས་ལས་ངེས་པར་འབྱུང་བའི་སེམས་ཉིད་དང༌། གཞན་དོན་དུ་བླ་ན་མེད་པའི་སངས་རྒྱས་ཀྱི་སྐུ་འདོད་པས་དེ་ལ་དགའ་ཞིང་དེའི་ཆེད་དུ་དགེ་བའི་རྩ་བ་ཐམས་ཅད་བསྔོ་བ་དང༌། ཐོག་མཐའ་བར་གསུམ་དུ་དགེ་བའི་དམ་པའི་ཆོས་སྟོན་པ་དང༌། བསམ་པ་བྱང་ཆུབ་མཆོག་ཏུ་སེམས་བསྐྱེད་པས་ཐོག་མར་དགེ དངོས་གཞི་མི་དམིགས་པར་རྟོགས་པའི་ཤེས་རབ་ཀྱིས་ཟིན་པས་བར་དུ་དགེ སེམས་ཅན་ཐམས་ཅད་དང་ཐུན་མོང་དུ་བྱས་ནས་དགེ་བ་བླ་མེད་བྱང་ཆུབ་ཏུ་བསྔོ་བས་ཐ་མར་དགེ་བའོ། །གཞན་དོན་ལ་མི་བསླུ་བའི་བདེན་པའི་ཚིག་སྨྲ་བ་ཉིད་དོ། །ངག་དོན། ས་དང་པོ་ལ་གནས་པའི་བྱང་སེམས་ཆེན་པོ་ཆོས་ཅན། སེམས་བསྐྱེད་པ་ཇི་ལྟ་བ་བཞིན་དུ་བྱང་ཆུབ་ཀྱི་གཞི་དགེ་བའི་རྩ་བ་ཐམས་ཅད་ལ་གྱ་གྱུ་མེད་པའི་བསམ་པ་དེ་མི་དམིགས་པར་རྟོགས་པའི་སྒོ་ནས་སྦྱངས་པ་ལ་དགོས་པ་ཡོད་དེ། དེའི་སྒོ་ནས་སྦྱངས་པས་ས་དང་པོའི་ཡོན་ཏན་ཐམས་ཅད་རྫོགས་པར་འཐོབ་པའི་ཕྱིར། དེས་ཕྱི་མ་རྣམས་རིགས་འགྲེའོ། ། ༼༡༨༨༽ ས་གཉིས་པའི་ཡོངས་སྦྱོང་ནི། ཡོངས་སུ་སྦྱོང་བ་རྣམ་བརྒྱད་ཀྱིས། །ས་ནི་གཉིས་པ་ཡང་དག་འཐོབ། །ཚུལ་ཁྲིམས་བྱས་པ་གཟོ་དང་བཟོད། །ནས། འདི་དག་རང་བཞིན་མི་དམིགས་པས། །ཡོངས་སུ་སྦྱོང་བར་ཤེས་པར་བྱ། །ཞེས་བྱ་བས་བཤད་པ་ནི། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། ས་དང་པོའི་ཡོངས་སྦྱོང་བསྟན་ནས། དེའི་རྗེས་སུ་ས་གཉིས་པའི་ཡོངས་སྦྱོང་བསྟན་པ་ལ་རྒྱུ་མཚན་ཡོད་དེ། ས་གཉིས་པར་ཚུལ་ཁྲིམས་ཀྱི་ཕར་ཕྱིན་ལ་གཙོ་བོར་སྤྱོད་པ་ཉིད་ཀྱིས་སོ། །ཚིག་དོན་འབྱེད་པ་ནི། ཚུལ་ཁྲིམས་འཆལ་བའི་དྲི་མ་མེད་པས་ན་ས་གཉིས་པ་དྲི་མ་མེད་པ་འཐོབ་པ་ཡིན་ནོ། །གང་ལ་བརྟེན་ནས་ན། ངོ་བོ་ཉིད་མི་དམིགས་པར་རྟོགས་པས་ཁྱད་པར་དུ་བྱས་པའི་ཡོངས་སྦྱོང་བརྒྱད་ཀྱིས་སོ། །བརྒྱད་ཅི་དགོས་ཞེ་ན།

ཤེས་བྱ་ཆོས་ཅན། ས་གཉིས་པའི་ཡོངས་སྦྱོང་བརྒྱད་དུ་ངེས་ཏེ། ས་གཉིས་པའི་ཡོན་ཏན་རྫོགས་པར་བསྐྱེད་པ་ལ་ཡོན་ཏན་བརྒྱད་དགོས་ཤིང་དེ་བས་མང་མི་དགོས། ཉུང་ན་མི་རྫོགས་པའི་ཕྱིར། བརྒྱད་པོ་གང་ཞེ་ན། འཆལ་བའི་ཚུལ་ཁྲིམས་གཞི་དང་བཅས་པ་སྤོང་བའི་སེམས་པ་ནི་ཚུལ་ཁྲིམས་ཡིན་ལ། དབྱེ་ན། དགེ་བ་མཐའ་དག་སྒྲུབ་པར་སེམས་པ་དགེ་བ་ཆོས་ ༼༡༨༩༽ སྡུད་ཀྱི་ཚུལ་ཁྲིམས། སེམས་ཅན་ཐམས་ཅད་ཀྱི་དོན་སྒྲུབ་པར་སེམས་པ་སེམས་ཅན་དོན་བྱེད་ཀྱི་ཚུལ་ཁྲིམས། མི་དགེ་བ་མཐའ་དག་སྤོང་བར་སེམས་པ་སྡོམ་པའི་ཚུལ་ཁྲིམས་དང༌། གཞན་གྱིས་རང་ལ་ཕན་པ་ཅུང་ཟད་ཅིག་བྱས་པ་དྲན་པས་མི་བརྙས་པར་དྲིན་དུ་གཟོ་བ་དང༌། གཞན་གྱིས་རང་ལ་གནོད་པ་བྱས་པ་དང༌། འཁོར་བའི་སྡུག་བསྔལ་དང༌། ཆོས་ཟབ་མོ་ལ་བཟོད་པ་དང༌། སྦྱིན་སོགས་དགེ་བའི་ཆོས་སྒྲུབ་པ་ལ་འགྱོད་པ་མེད་པས་རབ་ཏུ་དགའ་བ་དང༌། བྱིས་པའི་སྐྱེ་བོ་ཐམས་ཅད་སྡུག་བསྔལ་དང་བྲལ་བདེ་བ་དང་མི་འབྲལ་བ་བསམ་པ་བྱིས་པའི་སྐྱེ་བོ་ཐམས་ཅད་ལ་སྙིང་བརྩེ་བ་བྱམས་པ་དང༌། མཁན་སློབ་སོགས་འདུད་འོས་ཐམས་ཅད་ལ་བཀུར་སྟི་བྱེད་པ་འདུད་པ་དང༌། བླ་མ་དགེ་བའི་བཤེས་གཉེན་ལ་གུས་ཤིང་དེས་བསྟན་པའི་དམ་པའི་ཆོས་ཉན་ཅིང་སྒྲུབ་པ་དང༌། སེམས་ཅན་རྣམས་སྨིན་པའི་ཕྱིར་དུ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་ལ་དྲུག་ལ་བརྩོན་ཞིང་སྤྲོ་བའོ། །ངག་དོན། ས་གཉིས་པ་ལ་གནས་པའི་བྱང་སེམས་ཆོས་ཅན། ཚུལ་ཁྲིམས་གསུམ་མི་དམིགས་པར་རྟོགས་པའི་སྒོ་ནས་སྦྱངས་པ་ལ་དགོས་པ་ཡོད་དེ། དེ་དེའི་སྒོ་ནས་སྦྱངས་པས་ས་གཉིས་པའི་ཡོན་ཏན་ཐམས་ཅད་རྫོགས་པར་འཐོབ་པའི་ཕྱིར། དེས་ཕྱི་མ་རྣམས་ལ་འགྲེ། ༼༡༩༠༽ ས་གསུམ་པའི་ཡོངས་སྦྱོང་ནི། ཡོངས་སུ་སྦྱོང་པ་རྣམ་ལྔ་ཡིས། །ས་ནི་གསུམ་པ་ཡང་དག་འཐོབ། །ཐོས་པས་མི་ངོམས་ཉིད་དང་ནི། །ནས། རྣམ་མེད་བདག་ཉིད་དེ་རྣམ་ལྔ། །འདི་དག་རང་བཞིན་མི་དམིགས་པས། །ཡོངས་སུ་སྦྱོང་བར་ཤེས་པར་བྱ། །ཞེས་བྱ་བ་ལ་སོགས་པས་བཤད་པ་ནི།

འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། ས་གཉིས་པའི་ཡོངས་སྦྱོང་བཤད་ནས་དེའི་འོག་ཏུ་ས་གསུམ་པའི་ཡོངས་སྦྱོང་བསྟན་པ་ལ་རྒྱུ་མཚན་ཡོད་དེ། ས་གསུམ་པར་བཟོད་པའི་ཕར་ཕྱིན་ལ་གཙོ་བོར་སྤྱོད་པ་ཉིད་ཀྱིས་སོ། །ཚིག་དོན་འབྱེད་པ་ནི། དེ་ཁོ་ན་ཉིད་མཐོང་བའི་ཆོས་ཀྱི་སྣང་བ་ཆེན་པོ་བྱེད་པས་ན་ས་གསུམ་པ་འོད་བྱེད་པ་འཐོབ་པ་ཡིན་ནོ། །གང་ལ་བརྟེན་ནས་ན། རང་གི་ཤེས་རབ་སྦྱོང་བ་ཕྱོགས་བཅུའི་སངས་རྒྱས་རྣམས་ལས་དམ་པའི་ཆོས་ཐོས་ཤིང་ཉན་པས་ངོམས་མི་ཤེས་པ་དང༌། རྙེད་བཀུར་སོགས་ཟང་ཟིང་ལ་མི་ལྟ་བའི་སེམས་ཀྱིས་གདུལ་བྱ་ལ་དམ་པའི་ཆོས་རབ་ཏུ་སྟོན་པ་གཞན་གྱི་ཤེས་རབ་སྦྱོང་བ་དང༌། རང་ཉིད་མ་འོངས་པ་ན་སངས་རྒྱས་པའི་ཞིང་རྟེན་སྣོད་དང་བརྟེན་པ་སེམས་ཅན་ཀུན་ཏུ་སྦྱོང་བའི་ཕྱིར་དུ་དགེ་བའི་རྩ་བ་བསྐྱེད་ཅིང་དེར་བསྔོ་བ་དང༌། ༼༡༩༡༽ ཕན་བཏགས་པའི་སེམས་ཅན་རྣམས་དེ་དང་མི་མཐུན་པ་ཕན་ལ་ལན་དུ་གནོད་བསྐྱེལ་བ་སོགས་འཁོར་བའི་ཉེས་པ་མཐོང་ནས་གཞན་དོན་ལ་མི་སྐྱོ་བར་སེམས་ཅན་གྱི་དོན་ལྷག་པར་བྱེད་པ་དང༌། རང་ལ་ལྟོས་ནས་མི་དགེ་བའི་ཆོས་མི་བྱེད་པ་ཉན་རང་གི་སེམས་སྤོང་བ་ངོ་ཚ་ཤེས་པ་དང༌། གཞན་ལ་ལྟོས་ནས་ཉན་རང་གི་སེམས་སྤོང་བ་ཁྲེལ་ཡོད་པ་རྣམས་ལ་མཆོག་ཏུ་འཛིན་ཞིང་རློམ་པ་མེད་པ་དང་ལྔ་པོ་ངོ་བོ་ཉིད་མི་དམིགས་པར་རྟོགས་པས་ཁྱད་པར་དུ་བྱས་པ་ལ་བརྟེན་ནས་སོ། །ལྔ་ཅི་དགོས་ཤེ་ན། ཤེས་བྱ་ཆོས་ཅན། ས་གསུམ་པའི་ཡོངས་སྦྱོང་ལྔར་ངེས་ཏེ། ས་གསུམ་པའི་ཡོན་ཏན་རྫོགས་པར་བསྐྱེད་པ་ལ་ཡོངས་སྦྱོང་ལྔར་དགོས་ཤིང༌། དེ་བས་མང་མི་དགོས། ཉུང་ན་མི་རྫོགས་པའི་ཕྱིར། ས་གསུམ་པ་ལ་གནས་པའི་བྱང་སེམས་ཆོས་ཅན། དམ་པའི་ཆོས་ཉན་པས་ངོམས་མི་ཤེས་པ་དེ་མི་དམིགས་པར་རྟོགས་པའི་སྒོ་ནས་སྦྱངས་པ་ལ་དགོས་པ་ཡོད་དེ། དེའི་སྒོ་ནས་སྦྱངས་པས་ས་གསུམ་པའི་ཡོན་ཏན་རྫོགས་པར་འཐོབ་པའི་ཕྱིར། དེས་འགྲེའོ། །ས་བཞི་པའི་ཡོངས་སྦྱོང་ནི།

ཡོངས་སུ་སྦྱོང་བ་རྣམ་བཅུ་ཡིས། །ནས། ཡོངས་སུ་སྦྱོང་བར་ཤེས་པར་བྱ། །ཞེས་བྱ་བ་ལ་སོགས་པས་ ༼༡༩༢༽ བཤད་པ་ནི། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། ས་གསུམ་པའི་ཡོངས་སྦྱོང་བསྟན་ནས་དེའི་རྗེས་སུ་ས་བཞི་པའི་ཡོངས་སྦྱོང་བསྟན་པ་ལ་རྒྱུ་མཚན་ཡོད་དེ། ས་བཞི་པར་བརྩོན་འགྲུས་ཀྱི་ཕར་ཕྱིན་ལ་གཙོ་བོར་སྤྱོད་པ་ཉིད་ཀྱིས་སོ། །ཚིག་དོན་འབྱེད་པ་ནི། བྱང་ཆུབ་ཕྱོགས་མཐུན་གྱི་མེས་སྒྲིབ་གཉིས་ཀྱི་བུད་ཤིང་སྲེག་པའི་འོད་འཕྲོ་བས་ན་ས་བཞི་པ་འོད་འཕྲོ་བ་འཐོབ་པ་ཡིན་ནོ། །གང་ལ་བརྟེན་ནས་ན། ངོ་བོ་ཉིད་མི་དམིགས་པར་རྟོགས་པས་ཁྱད་པར་དུ་བྱས་པའི་ཡོངས་སྦྱོང་བཅུ་ཡིས་སོ། །བཅུ་ཅི་དགོས་ཤེ་ན། ཤེས་བྱ་ཆོས་ཅན། ས་བཞི་པའི་ཡོངས་སྦྱོང་བཅུར་ངེས་ཏེ། རྟགས་རིགས་འགྲེའོ། །བཅུ་པོ་གང་ཞེ་ན། ཉན་རང་གི་ཡིད་ལ་བྱེད་པས་དབེན་པའི་ནགས་ཏེ་དགོན་པར་གནས་པ་དང༌། སྔར་རྙེད་པ་མ་ཐོབ་པ་ལ་ཐོབ་པར་མངོན་པར་འདོད་པ་མེད་པ་འདོད་པ་ཆུང་བ་དང༌། རྙེད་པ་ཐོབ་པ་ལ་དེ་བས་ལྷག་པའི་རྙེད་པའི་དོན་དུ་གཉེར་བ་མེད་པ་ཆོག་ཤེས་པ་དང༌། སྦྱངས་པའི་ཡོན་ཏན་བཅུ་གཉིས་ཡང་དག་པར་སྡོམ་ཞིང་བསྟེན་པ་དང༌། བཅུ་གཉིས་ནི། ཟས་བཟང་པོ་ལ་ཆགས་པའི་གཉེན་པོར་བསོད་སྙོམས་པ་དང༌། ལ་སོགས་པ་ཡང་ཡང་ཟ་བ་ལ་ཆགས་པའི་གཉེན་པོ་སྟན་གཅིག་པ་དང༌། ཡང་ལེན་པ་ལ་ཆགས་པའི་གཉེན་པོར་ཕྱིས་མི་ལེན་པ་སྟེ་ཟས་ཀྱི་དབང་དུ་བྱས་པ་གསུམ། གོས་བཟང་པོ་ལ་ཆགས་པའི་གཉེན་པོར་ཕྱག་དར་ཁྲོད་པ། འཇམ་པོ་ལ་ཆགས་པའི་ ༼༡༩༣༽ གཉེན་པོར་ཕྱིང་པ་བ། མང་པོ་ལ་ཆགས་པའི་གཉེན་པོར་ཆོས་གོས་གསུམ་པ་སྟེ། གོས་ཀྱི་དབང་དུ་བྱས་པ་གསུམ། གནས་འདུ་འཛི་ཅན་དང༌། སྟེང་གཡོགས་པ་དང༌། ཕྱོགས་ཀུན་ནས་བསྐོར་བ་ཅན་དང༌། གནས་འབྱོར་པ་ཅན་ལ་ཆགས་པའི་གཉེན་པོར་རིམ་པ་བཞིན་དུ་དགོན་པ་བ་དང༌། བླ་གབ་མེད་པ་དང༌། ཤིང་དྲུང་པ་དང༌། དུར་ཁྲོད་པ་སྟེ་གནས་ཀྱི་དབང་དུ་བྱས་པ་བཞི། ཉལ་བ་དང་བསྙེས་པ་སོགས་ལ་ཆགས་པའི་གཉེན་པོར་ཙོག་པུ་བ་དང༌།

གནས་ཡང་ཡང་སྤོ་བ་ལ་ཆགས་པའི་གཉེན་པོར་གཞི་ཇི་བཞིན་པ་སྟེ་སྤྱོད་ལམ་གྱི་དབང་དུ་བྱས་པ་གཉིས་ཏེའོ། །གཞན་དོན་དུ་བསླབ་པ་གསུམ་བླངས་པ་སྲོག་དང་ལུས་དང་གཉེན་ལ་སོགས་པའི་ཕྱིར་ཡང་མི་གཏོང་བར་བསྲུང་བ་དང༌། འདོད་པའི་ཡོན་ཏན་གཟུགས་མཛེས་ལ་སོགས་ལ་ཉེས་དམིགས་སུ་ལྟ་བའི་སྒོ་ནས་སྨོད་པ་དང༌། གདུལ་བྱའི་བློ་དང་འཚམ་པར་ཐེག་པ་གསུམ་གྱི་མྱ་ངན་ལས་འདས་པ་ལ་གཞོལ་བར་བྱེད་པ་དང༌། གཞན་དོན་དུ་ཕྱི་ནང་གི་བདོག་པ་ཐམས་ཅད་ཡོངས་སུ་གཏོང་བ་དང༌། གཞན་དོན་དུ་དགེ་བའི་ཆོས་རྫོགས་པའི་བྱང་ཆུབ་སྒྲུབ་པ་ལ་སེམས་མི་ཞུམ་པ་དང༌། གཟུགས་ནས་རྣམ་མཁྱེན་བར་གྱི་ཆོས་ཐམས་ཅད་ལ་མཚན་མ་ཅིར་ཡང་མི་ལྟ་བའོ། །ངག་དོན་རིགས་འགྲེ། ༼༡༩༤༽ ས་ལྔ་པའི་ཡོངས་སྦྱོང་ནི། ཡོངས་སུ་སྦྱོང་བ་རྣམ་བཅུ་ཡིས། །ནས། ཡོངས་སུ་སྦྱོང་བར་ཤེས་པར་བྱ། །ཞེས་བྱ་བ་ལ་སོགས་པས་བཤད་པ་ནི། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། ས་བཞི་པའི་ཡོངས་སྦྱོང་བསྟན་ནས། དེ་རྗེས་སུ་ས་ལྔ་པའི་ཡོངས་སྦྱོང་བསྟན་པ་ལ་རྒྱུ་མཚན་ཡོད་དེ། ས་ལྔ་པ་བསམ་གཏན་གྱི་ཕར་ཕྱིན་ལ་གཙོ་བོར་སྤྱོད་པ་ཉིད་ཀྱིས་སོ། །ཚིག་དོན་འབྱེད་པ་ནི། སེམས་ཅན་སྨིན་པར་བྱེད་པ་དང་སེམས་ཅན་གྱི་ལོག་སྒྲུབ་ཀྱིས་རང་གི་སེམས་ཉོན་མོངས་པ་ཅན་དུ་མི་འགྱུར་བ་སྟེ་བྱ་དཀའ་བ་གཉིས་བྱེད་པས་ན་ས་ལྔ་པ་སྦྱང་དཀའ་བ་འཐོབ་པ་ཡིན་ནོ། །གང་ལ་བརྟེན་ནས་ན། སྤང་བྱ་བཅུ་སྤོང་ཞིང་ལྡོག་པ་གཉེན་པོའི་ཆོས་ཤུགས་ལ་འཕངས་པའི་ཡོངས་སྦྱོང་བཅུ་ངོ་བོ་ཉིད་མི་དམིགས་རྟོགས་པས་ཁྱད་པར་དུ་བྱས་པ་ཡིས་སོ། །བཅུ་ཅི་དགོས་ཤེ་ན། ཤེས་བྱ་ཆོས་ཅན་ནས། རིགས་འགྲེའོ། །སྤང་གཉེན་བཅུ་པོ་གང་ཞེ་ན། རྙེད་བཀུར་ལ་སོགས་པའི་དོན་དུ་རབ་ཏུ་བྱུང་བ་དགེ་སློང་མ་དང༌། ཁྱིམ་ལ་སོགས་དང་འདྲིས་ཤིང་འགྲོགས་པའི་གཉེན་པོར་དགེ་སློང་མ་དང་སེ་གོལ་གཏོགས་པ་ཙམ་ཡང་ལྷན་ཅིག་མི་གནས་པ་དང༌། ཁྱིམ་ནས་ཁྱིམ་

༼༡༩༥༽ མེད་པར་རབ་ཏུ་བྱུང་བ་བྱེད་པ་དང༌། སེར་སྣས་གཞན་ལ་དད་པ་ཅན་གྱི་ཁྱིམ་ལ་འཁྲེན་ཅིང་ཉེ་བར་མི་སྟོན་པའི་གཉེན་པོར་བདེ་བ་ལ་སེར་སྣའི་སེམས་མི་སྐྱེད་པ་དང༌། ཕྱིའི་འདུ་འཛི་སྐྱེ་བོ་མང་པོ་འདུ་བའི་གྲོང་ལ་སོགས་པའི་གནས་དང་ནང་གི་འདུ་འཛི་ཉན་རང་གིས་ཡིད་ལ་བྱེད་པར་གནས་པའི་གཉེན་པོར་ཕྱི་ནང་གི་དགོན་པར་གནས་པ་དང༌། རྙེད་སོགས་ཀྱིས་བདག་ལ་བསྟོད་ཅིང་བསྔགས་པའི་གཉེན་པོར་ནང་གི་ཆོས་ཡང་དག་པར་མ་དམིགས་པར་རྟོགས་པ་དང༌། ཕྲག་དོག་གིས་གཞན་ལ་བརྙས་པའི་གཉེན་པོར་ཕྱིའི་ཆོས་ཡང་དག་པར་མ་དམིགས་པར་རྟོགས་པ་དང༌། མི་དགེ་བའི་ལས་ཀྱི་ལམ་བཅུའི་བག་ཆགས་ཀྱི་གཉེན་པོར་མི་དགེ་བ་བཅུ་གཞི་དང་བཅས་པ་ཡང་དག་པར་མི་དམིགས་པར་རྟོགས་པ་དང༌། ཐོས་པ་དང་ཚུལ་ཁྲིམས་ལ་སོགས་པའི་སྒོ་ནས་རློམ་པས་ཁེངས་ཤིང་འདུད་འོས་གཞན་ལ་མི་འདུད་པའི་གཉེན་པོར་ཁེངས་པའི་གཞི་མ་དམིགས་པར་ཡང་དག་པར་རྟོགས་པ་དང༌། དགེ་མི་དགེ་ཕྱིན་ཅི་ལོག་ཏུ་མངོན་པར་ཞེན་པའི་གཉེན་པོར་བླང་དོར་གྱི་གནས་ལུགས་ཡང་དག་པར་རྟོགས་པ་དང༌། ལོག་ལྟ་ལ་སོགས་པ་བློ་གྲོས་ངན་པའི་གཉེན་པོར་ཆོས་རྣམས་ཀྱི་གནས་ལུགས་ཡང་དག་པར་འབྱེད་པའི་ཤེས་རབ་དང༌། འདོད་ཆགས་ལ་སོགས་པའི་ཉོན་མོངས་པ་ཐམས་ཅད་ལ་བཟོད་ཅིང་ཕྱོགས་པར་བྱེད་པའི་གཉེན་པོར་ཉོན་མོངས་པ་གཞི་དང་བཅས་ཡང་དག་པར་མ་དམིགས་པར་རྟོགས་པའོ། །ངག་དོན་རིགས་འགྲེའོ། ། ༼༡༩༦༽ ས་དྲུག་པའི་ཡོངས་སྦྱོང་ནི། ཡོངས་སུ་སྦྱོང་བ་བཅུ་གཉིས་ཀྱིས། །ནས། ཡོངས་སུ་སྦྱོང་བར་ཤེས་པར་བྱ། །ཞེས་བྱ་བས་གསུངས་པ་ལ། མཚམས་སྦྱར་བ་ནི། ཤེས་བྱ་ཆོས་ཅན། ས་ལྔ་པའི་ཡོངས་སྦྱོང་བསྟན་ནས་དེའི་རྗེས་སུ་ས་དྲུག་པའི་ཡོངས་སྦྱོང་བསྟན་པ་ལ་རྒྱུ་མཚན་ཡོད་དེ། ས་དྲུག་པར་ཤེར་ཕྱིན་ལ་གཙོ་བོར་སྤྱོད་པ་ཉིད་ཀྱིས་སོ། །ཚིག་དོན་འབྱེད་པ་ནི། ཡུམ་ལ་བརྟེན་ནས་འཁོར་འདས་གཉིས་རང་བཞིན་མ་དམིགས་པར་མངོན་དུ་གྱུར་པས་ན་ས་དྲུག་པ་མངོན་དུ་གྱུར་པ་ཀུན་འཐོབ་པ་ཡིན་ནོ། །གང་ལ་བརྟེན་ནས་ན།

ངོ་བོ་ཉིད་མི་དམིགས་པར་རྟོགས་པས་ཁྱད་པར་དུ་བྱས་པའི་ཡོངས་སྦྱོང་བཅུ་གཉིས་སོ། །བཅུ་གཉིས་ཅི་དགོས་ཤེ་ན། ཤེས་བྱ་ཆོས་ཅན། ཆོས་རྟགས་རིགས་འགྲེ། བཅུ་གཉིས་པོ་གང་ཞེ་ན། གནས་སྐབས་ཀྱི་ཕར་ཕྱིན་དྲུག་རྫོགས་པ་དང་དེ་རྫོགས་པས་སྤང་བྱ་དྲུག་སྤངས་པ་སྟེ། དེ་ཡང་རང་དོན་ཡིད་བྱེད་ཀྱིས་དབེན་པའི་སྦྱིན་པ་དང༌། ཚུལ་ཁྲིམས་ཀྱི་ཕར་ཕྱིན་རྫོགས་པས་སློབ་མ་ཉན་ཐོས་དང་བསེ་རུ་རང་སངས་རྒྱས་ཀྱི་ས་ལ་དགའ་ཞིང་འདོད་པའི་སེམས་སྤངས་པ་དང༌། ཆོས་ཟབ་མོ་ལ་ངེས་པར་རྟོགས་པའི་བཟོད་པའི་ཕར་ཕྱིན་རྫོགས་པས་རང་བཞིན་སྤྲོས་བྲལ་ལ་སྐྲག་པའི་ ༼༡༩༧༽ སེམས་སྤངས་པ་དང༌། བདོག་པ་ཐམས་ཅད་གཏོང་བ་ལ་སྤྲོ་དགའ་དང་བཅས་པའི་བརྩོན་འགྲུས་ཀྱི་ཕར་ཕྱིན་རྫོགས་པས་སྦྱིན་པ་ལ་དང་པོར་འཇུག་པའི་གེགས་སློང་བ་པོའི་སྐྱེ་བོས་བླངས་ན་སེར་སྣས་ཟིལ་གྱིས་ནོན་ནས་ཞུམ་པའི་སེམས་སྤངས་པ་དང༌། གཞན་དོན་ལ་རྩེ་གཅིག་ཏུ་གནས་པའི་བསམ་གཏན་གྱི་ཕར་ཕྱིན་རྫོགས་པས་སྦྱིན་པའི་ཕར་ཕྱིན་འགྲུབ་པའི་གེགས་ནོར་སོགས་བདོག་པ་ཐམས་ཅད་རང་གི་ངང་གིས་གཏོང་བར་ཞུགས་པ་ལ་མི་དགའ་བའི་སེམས་སྤངས་པ་དང༌། ལམ་ཤེར་ཕྱིན་རྫོགས་པས་རང་ཉིད་ལོངས་སྤྱོད་ཀྱིས་བཀྲེན་ཡང་སློང་བ་པོའི་སྐྱེ་བོ་ལ་སྦྱིན་པ་སྤོང་བའི་སེམས་སྤངས་པའོ། །ངག་དོན་རིགས་འགྲེ། ས་བདུན་པའི་ཡོངས་སྦྱོང་ལ། སྤང་བྱ་སྤངས་པ་དང༌། གཉེན་པོ་རྫོགས་པ་གཉིས། དང་པོ་ནི། ཡོངས་སུ་སྦྱོང་བ་ཉི་ཤུ་ཡིས། །ས་ནི་བདུན་པ་ཡང་དག་འཐོབ། །བདག་དང་སེམས་ཅན་འཛིན་པ་དང༌། །ནས། ༼༡༩༨༽ ཡོངས་སུ་སྦྱོང་བར་ཤེས་པར་བྱ། །ཞེས་བྱ་བས་གསུངས་པ་ལ། མཚམས་སྦྱར་བ་ནི། ཤེས་བྱ་ཆོས་ཅན། ས་དྲུག་པའི་ཡོངས་སྦྱོང་བསྟན་ནས་དེའི་རྗེས་སུ་ས་བདུན་པའི་ཡོངས་སྦྱོང་བསྟན་པ་རྒྱུ་མཚན་ཡོད་དེ། ས་བདུན་པར་ཐབས་མཁས་པའི་ཕར་ཕྱིན་ལ་གཙོ་བོར་སྤྱོད་པ་ཉིད་ཀྱིས་སོ། །ཚིག་དོན་འབྱེད་པ་ནི། ངོ་བོ་ཉིད་མི་དམིགས་པར་རྟོགས་པས་ཁྱད་པར་དུ་བྱས་པའི་ཡོངས་སྦྱོང་ཉི་ཤུས་བགྲོད་པ་གཅིག་པའི་ལམ་དང་འབྲེལ་བས་མཚན་མར་འཛིན་པ་ལས་རིང་དུ་སོང་བས་ན་ས་བདུན་པ་རིང་དུ་སོང་བའི་ཡོན་ཏན་ཀུན་འཐོབ་པ་ཡིན་ནོ། །ཉི་ཤུ་ཅི་དགོས་ཤེ་ན།

ཆོས་རྟགས་རིགས་འགྲེ། ཉི་ཤུ་པོ་གང་ན། ང་རྒྱལ་བསྐྱེད་པས་ན་བདག་ཏུ་འཛིན་པ་དང༌། ཞུམ་པའི་བདག་ཉིད་ཅན་ཡིན་པས་ན་སེམས་ཅན་དང༌། སྐལ་བ་མཉམ་པའི་རིགས་ཡོངས་སུ་རྫོགས་ཀྱི་བར་དུ་གནས་པས་ན་སྲོག་དང༌། འགྲོ་བ་རྣམས་སུ་ཡང་ཡང་གནས་པས་ན་གང་ཟག་དང༌། གཞན་དོན་ཆད་པ་དང༌། རང་དོན་འགྱུར་མེད་རྟག་པ་དང༌། འཁོར་འདས་ལ་བླང་དོར་གྱི་མཚན་མར་འཛིན་པ་དང༌། མཐར་ཐུག་ཐེག་པ་གསུམ་གྱི་རྒྱུ་རིགས་ཐ་དད་དུ་འཛིན་པ་དང༌། ཕུང་པོ་སྐྱེ་འཇིག་བྱེད་པར་འཛིན་པ་དང༌། ཁམས་ཉེར་སྤྱོད་འཛིན་པར་ཞེན་པ་དང༌། ཕྱི་ནང་གི་སྐྱེ་མཆེད་ཐ་དད་དུ་འཛིན་པ་དང༌། དང་པོར་ཁམས་གསུམ་པོ་ལ་གནས་པ་སྟེ་མངོན་པར་ཞེན་པ་དང༌། ཕྱིས་རྒྱུན་དུ་མངོན་པར་ཞེན་པ་ཆགས་པ་དང༌། རྣམ་མཁྱེན་མི་འཐོབ་སྙམ་དུ་སེམས་ ༼༡༩༩༽ ཀུན་ཏུ་ཞུམ་པ་དང༌། གཟུགས་སྐུ་ལ་སངས་རྒྱས་དཀོན་མཆོག་དང༌། གསུང་རབ་ཡན་ལག་བཅུ་གཉིས་ལ་ཆོས་དཀོན་མཆོག་དང༌། སྐྱེས་བུ་ཟུང་བཞི་ལ་དགེ་འདུན་དཀོན་མཆོག་དང༌། འཆལ་བའི་ཚུལ་ཁྲིམས་ཀྱི་གཉེན་པོ་ལ་ཚུལ་ཁྲིམས་སུ་ལྟ་བར་མངོན་པར་ཞེན་པ་དང༌། རང་བཞིན་སྟོང་པ་ཉིད་ལ་རྩོད་པ་ཐེ་ཚོམ་ཟ་བ་དང༌། རང་བཞིན་སྟོང་པ་ཉིད་དང་འགལ་བར་བརྗོད་པ་བདེན་པར་འཛིན་པ་སྟེ། དང་པོ་བཅོ་བརྒྱད་བྱེ་བྲག ཐ་མ་གཉིས་སྤྱི་སྟེ། ཉེས་པ་ཉི་ཤུ་སྤངས་པ་ཉེས་པ་ལས་ཟློག་པ་གཉེན་པོའི་ཆོས་སྤང་བྱ་དངོས་སུ་བསྟན་པའི་ཤུགས་ཀྱིས་འཕངས་པ་ཉི་ཤུའོ། །གཉིས་པ་ནི། སྤངས་བྱའི་ཤུགས་ཀྱིས་འཕངས་པའི་གཉེན་པོ་ཉི་ཤུ་གང་ཞེ་ན། སྤང་བྱ་དངོས་སུ་བསྟན་པའི་ཤུགས་ཀྱིས་འཕངས་པའི་གཉེན་པོའི་ཆོས་ཉིད་བསྟན་པའི་ཕྱིར། རྣམ་ཐར་སྒོ་གསུམ་ཤེས་པ་དང༌། །ཞེས་བྱ་བ་ལ་སོགས་པ་གསུངས་ཏེ། བདག་ཏུ་འཛིན་པ་དང་སེམས་ཅན་དང་སྲོག་ཏུ་འཛིན་པའི་གཉེན་པོར་རྣམ་པར་ཐར་པའི་སྒོ་ངོ་བོས་སྟོང་པ་ཉིད་དང༌། རྒྱུས་མཚན་མ་མེད་པ་དང༌། འབྲས་བུ་ལ་སྨོན་པ་མེད་པ་ཡང་དག་པར་ཤེས་པ་དང༌། གང་ཟག་ཏུ་འཛིན་པའི་གཉེན་པོར་

༼༢༠༠༽ དགེ་བ་བཅུའི་ལས་ཀྱི་ལམ་ལ་གསད་བྱ་དང་གསོད་པ་པོ་དང་གསོད་པ་ལ་འཁོར་གསུམ་མི་དམིགས་པར་རྟོགས་པ་དང༌། གཞན་དོན་ཆད་པར་འཛིན་པའི་གཉེན་པོར་སྐྱེ་བོ་སྡུག་བསྔལ་ཅན་ཐམས་ཅད་ལ་དམིགས་ནས་སྡུག་བསྔལ་ལས་སྐྱོབ་པར་སྤྲོ་བའི་སྙིང་རྗེ་དང༌། རང་དོན་འགྱུར་མེད་རྟག་པར་འཛིན་པའི་གཉེན་པོར་རང་གི་རྟོགས་པ་ལ་བདེན་པར་དམིགས་ཤིང་རློམ་པ་མེད་པ་དང༌། འཁོར་འདས་ལ་བླང་དོར་གྱི་མཚན་མར་འཛིན་པའི་གཉེན་པོར་འཁོར་འདས་ཀྱི་ཆོས་ཐམས་ཅད་རང་བཞིན་མ་དམིགས་པར་མཉམ་པ་ཉིད་དུ་རྟོགས་པ་དང༌། མཐར་ཐུག་ཐེག་པ་གསུམ་གྱི་རྒྱུ་རིགས་ཐ་དད་དུ་འཛིན་པའི་གཉེན་པོར་ཐེག་པ་གསུམ་གྱི་རིགས་མཐར་ཐུག་ཐེག་པ་ཆེན་པོའི་རིགས་གཅིག་ཏུ་རྟོགས་པ་དང༌། ཕུང་པོ་སྐྱེ་འཇིག་བྱེད་པར་འཛིན་པའི་གཉེན་པོར་མིང་གཟུགས་གདོད་མ་ནས་མི་སྐྱེ་བར་ཡོངས་སུ་ཤེས་པ་དང༌། ཁམས་ཉེར་སྤྱོད་འཛིན་པར་ཞེན་པའི་གཉེན་པོར་ཆོས་ཟབ་མོ་རང་བཞིན་སྤྲོས་བྲལ་ལ་ངེས་པར་རྟོགས་པའི་བཟོད་པ་ཤེས་ཤིང་ཁོང་དུ་ཆུད་པ་དང༌། ཕྱི་ནང་གི་སྐྱེ་མཆེད་ཐ་དད་དུ་འཛིན་པའི་གཉེན་པོར་ཕྱི་ཤེས་བྱ་ནང་སྐྱེ་མཆེད་ཀྱི་ཆོས་རྣམས་ཐམས་ཅད་ཐེག་པ་ཆེན་པོའི་ཐབས་རང་བཞིན་སྤྲོས་བྲལ་གྱི་སྒོ་ནས་དབྱེར་མེད་པར་རབ་ཏུ་སྟོན་པ་དང༌། དང་པོར་ཁམས་གསུམ་པོ་ལ་མངོན་པར་ཞེན་པའི་གཉེན་པོར་མངོན་ཞེན་གྱི་རྟོག་པ་ཐམས་ཅད་གཅོད་པ་རྣམ་པར་མི་རྟོག་པའི་ཡེ་ཤེས་དང༌། ཁམས་གསུམ་པོ་ལ་ཕྱིས་རྒྱུན་དུ་མངོན་པར་ ༼༢༠༡༽ ཞེན་པའི་ཆགས་པའི་གཉེན་པོར་མཚན་མར་འདུ་ཤེས་ཤིང་འཛིན་པའི་རྟོག་པ་སྤོང་བ་དང༌། རྣམ་མཁྱེན་མི་འཐོབ་སྙམ་དུ་སེམས་ཀུན་ཏུ་ཞུམ་པའི་གཉེན་པོར་ལྟ་བ་ལྔའི་གནས་ངན་ལེན་དང༌། འདོད་ཆགས་ལ་སོགས་པའི་ཉོན་མོངས་པའི་གནས་ངན་ལེན་སྤོང་བ་དང༌། རྣམ་མཁྱེན་ལ་རྩེ་གཅིག་ཏུ་གནས་པའི་ཞི་གནས་ངེས་པར་སེམས་ཤིང་སྒོམ་པ་དང༌། ལྟ་བ་ལྔ་གང་ཞེ་ན། འཇིག་ཚོགས་ལ་ལྟ་བ་ནི།

ཉེར་ལེན་གྱི་ཕུང་པོ་ལྔ་ལ་དམིགས་ནས་བདག་དང་བདག་གིར་ལྟ་བའི་ཤེས་བཞིན་མ་ཡིན་པ། སོགས་པ་མཐར་འཛིན་པའི་ལྟ་བ་ནི། ཕུང་པོ་ལྔ་ལ་རྟག་པའམ་ཆད་པར་ལྟ་བའི་ཤེས་བཞིན་མ་ཡིན་པ། ལོག་པར་ལྟ་བའི་ལྟ་བ་ནི། ཤེས་བྱའི་ཆོས་རྣམས་ལ་ཕྱིན་ཅི་ལོག་ཏུ་ཞུགས་པའི་ཤེས་བཞིན་མ་ཡིན་པ། ལྟ་བ་ལ་མཆོག་ཏུ་འཛིན་པའི་ལྟ་བ་ནི། ལྟ་བའི་གནས་ཉེར་ལེན་གྱི་ཕུང་པོ་ལྔ་ལ་མཆོག་དང༌། གཙོ་བོ་དང༌། དམ་པ་ཡང་དག་པར་ལྟ་བའི་ཤེས་བཞིན་མ་ཡིན་པ། ཚུལ་ཁྲིམས་དང་བརྟུལ་ཞུགས་ལ་མཆོག་ཏུ་འཛིན་པའི་ལྟ་བ་ནི། ཚུལ་ཁྲིམས་དང་བརྟུལ་ཞུགས་ཀྱི་གནས་ཉེར་ལེན་གྱི་ཕུང་པོ་ལྔ་ལ་དག་པ་དང༌། གྲོལ་བ་དང༌། ངེས་འབྱིན་གྱི་ལམ་དུ་ལྟ་བའི་ཤེས་བཞིན་མ་ཡིན་པ། གཟུགས་སྐུ་ལ་སངས་རྒྱས་དཀོན་མཆོག་ཏུ་ལྟ་བའི་མངོན་ཞེན་གྱི་གཉེན་པོར་སྟོང་ཉིད་རྟོགས་པའི་ལྷག་མཐོང་ཤེས་རབ་དང༌། གཞན་དོན་བྱེད་པའི་ཐབ་ལ་མཁས་པར་བྱེད་པ་དང༌། གསུང་རབ་ཡན་ལག་བཅུ་གཉིས་ལ་ཆོས་དཀོན་མཆོག་ཏུ་ལྟ་བའི་ ༼༢༠༢༽ མངོན་ཞེན་གྱི་གཉེན་པོར་མཚན་མར་འཛིན་པའི་སེམས་དུལ་ཞིང་ཉེ་བར་ཞི་བ་དང༌། སྐྱེས་བུ་ཟུང་བཞི་ལ་དགེ་འདུན་དཀོན་མཆོག་ཏུ་མངོན་ཞེན་གྱི་གཉེན་པོར་གཟུགས་ལ་སོགས་པའི་ཆོས་ཐམས་ཅད་ལ་ཐོགས་པ་མེད་པ་འཇུག་པའི་ཡེ་ཤེས་དང༌། འཆལ་བའི་ཚུལ་ཁྲིམས་ཀྱི་གཉེན་པོ་ཚུལ་ཁྲིམས་སུ་ལྟ་བའི་མངོན་ཞེན་གྱི་གཉེན་པོ་ཆོས་གང་ལ་ཡང་མངོན་པར་ཆགས་ཤིང་ཞེན་པའི་གནས་མ་ཡིན་པར་རྟོགས་པ་དང༌། རང་བཞིན་སྟོང་པ་ཉིད་ལ་ཐེ་ཚོམ་ཟ་བའི་གཉེན་པོར་རང་ཇི་ལྟར་འདོད་པ་བཞིན་དུ་དུས་མཉམ་དུ་སྟེ་སངས་རྒྱས་ཀྱི་ཞིང་གཅིག་ན་གནས་བཞིན་དུ་སངས་ཀྱི་ཞིང་གཞན་ཐམས་ཅད་དུ་འགྲོ་བ་དང༌། རང་བཞིན་སྟོང་ཉིད་དེ་དང་འགལ་བ་བདེན་འཛིན་གྱི་གཉེན་པོར་ཞིང་ཁམས་དང་འཁོར་གྱི་དཀྱིལ་འཁོར་ཐམས་ཅད་དུ་གདུལ་བྱ་དང་མཐུན་པར་བདག་གི་ངོ་བོ་ལུས་རབ་ཏུ་སྟོན་པ་ཞེས་བྱ་བའི་ཡོངས་སྦྱོང་ཉི་ཤུ་པོ་འདིས་ཀྱང་སྔ་མ་ས་དང་པོའི་སྐབས་སུ་བཤད་པ་བཞིན་དུ་ས་བདུན་པ་འཐོབ་པར་འགྱུར་བ་ཡིན་ནོ། །ངག་དོན་རིགས་འགྲེའོ། །ས་བརྒྱད་པའི་ཡོངས་སྦྱོང་ནི།

ཡོངས་སུ་སྦྱོང་བ་རྣམ་བརྒྱད་ཀྱིས། །ས་ནི་བརྒྱད་པ་ཡང་དག་འཐོབ། །ནས། ཡོངས་སུ་སྦྱོང་བར་ཤེས་ ༼༢༠༣༽ པར་བྱ། །ཞེས་བྱ་བས་བཤད་པ་ལ། མཚམས་སྦྱར་བ་ནི། ཤེས་བྱ་ཆོས་ཅན། ས་བདུན་པའི་ཡོངས་སྦྱོང་བཤད་ནས། དེའི་རྗེས་སུ་ས་བརྒྱད་པའི་ཡོངས་སྦྱོང་བསྟན་པ་ལ་རྒྱུ་མཚན་ཡོད་དེ། ས་བརྒྱད་པར་སྨོན་ལམ་གྱི་ཕར་ཕྱིན་ལ་གཙོ་བོར་སྤྱོད་པ་ཉིད་ཀྱིས་སོ། །ཚིག་དོན་འབྱེད་པ་ནི། ངོ་བོ་ཉིད་མི་དམིགས་པར་རྟོགས་པས་ཁྱད་པར་དུ་བྱས་པའི་ཡོངས་སྦྱོང་བརྒྱད་ཀྱིས་མཚན་མ་ལ་རྩོལ་བ་དང༌། མཚན་མ་མེད་པ་ལ་རྩོལ་བའི་འདུ་ཤེས་གཉིས་ཀྱིས་མི་གཡོ་བས་ས་བརྒྱད་པ་མི་གཡོ་བ་འཐོབ་པ་ཡིན་ནོ། །བརྒྱད་ཅི་དགོས་ཤེ་ན། ཤེས་བྱ་ཆོས་ཅན། ཆོས་རྟགས་རིགས་འགྲེ། བརྒྱད་གང་ཞེ་ན། སེམས་རྩེ་གཅིག་གིས་སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་ཆགས་པ་ཡོད་མེད་ལ་སོགས་ཇི་ལྟ་བ་བཞིན་ཤེས་པ་དང༌། ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་དུ་སྣང་མི་སྣང་དུ་བྱེད་པ་སོགས་རྫུ་འཕྲུལ་གྱི་མངོན་པར་ཤེས་པས་བརྩེ་བ་དང༌། རང་ཉིད་མ་འོངས་པ་ན་སངས་རྒྱས་པའི་ཞིང་རྟེན་སྣོད་ཀྱི་འཇིག་རྟེན་གསེར་དངུལ་ལ་སོགས་པ་བཟང་པོའི་ངོ་བོར་སྒྲུབ་ཅིང་བསྒྱུར་བ་དང༌། རྣམ་པ་ཐམས་ཅད་དུ་ཆོས་སྐུ་ཡོངས་སུ་བརྟགས་ཏེ་ཐོབ་པར་བྱ་བའི་ཕྱིར་དུ་སངས་རྒྱས་ཀྱི་གཟུགས་སྐུ་བསྟེན་ཏེ་མཉེས་པར་བྱེད་པ་དང༌། སེམས་ཅན་གྱི་དབང་པོ་ཤེས་པའི་ལྷའི་མིག་བསྐྱེད་པ་དང༌། རང་ཉིད་མ་འོངས་པ་ན་སངས་རྒྱས་པའི་ཞིང་རྟེན་པ་སེམས་ཅན་རྣམས་ཉེས་པ་མེད་ཅིང་ཡོན་ཏན་དང་ལྡན་པར་ཡོངས་སུ་སྦྱོང་བ་ ༼༢༠༤༽ དང༌། ཏིང་ངེ་འཛིན་ལས་ལྡང་འཇུག་ཐམས་ཅད་སྒྱུ་མ་ལྟ་བུར་གནས་ཤིང་ཡང་དང་ཡང་སྙོམས་པར་འཇུག་པ་དང༌། སེམས་ཅན་གྱི་དོན་འགྲུབ་པར་མཐོང་ནས་བློ་སྔོན་དུ་བཏང་བའི་སྐྱེ་བ་ཡོངས་སུ་འཛིན་པ་ནི་བསམ་བཞིན་དུ་སྐྱེ་བ་ལེན་པའོ། །ངག་དོན་རིགས་འགྲེའོ། །ས་དགུ་པའི་ཡོངས་སྦྱོང་ནི།

ཡོངས་སུ་སྦྱོང་བ་བཅུ་གཉིས་ཀྱིས། །ས་ནི་དགུ་པ་ཡང་དག་འཐོབ། །སྨོན་ལམ་དག་ནི་མཐའ་ཡས་དང༌། །ནས། ཡོངས་སུ་སྦྱོང་བར་ཤེས་པར་བྱ། །ཞེས་བྱ་བས་བཤད་པ་ལ། མཚམས་སྦྱར་བ་ནི། ཤེས་བྱ་ཆོས་ཅན། ས་བརྒྱད་པའི་ཡོངས་སྦྱོང་བསྟན་ནས་དེའི་རྗེས་སུ་ས་དགུ་པའི་ཡོངས་སྦྱོང་བསྟན་པ་ལ་རྒྱུ་མཚན་ཡོད་དེ། ས་དགུ་པ་སྟོབས་ཀྱི་ཕར་ཕྱིན་ལ་གཙོ་བོར་སྤྱོད་པ་ཉིད་ཀྱིས་སོ། །ཚིག་དོན་འབྱེད་པ་ནི། ངོ་བོ་ཉིད་མི་དམིགས་པར་རྟོགས་པས་ཁྱད་པར་དུ་བྱས་པའི་ཡོངས་སྦྱོང་བཅུ་གཉིས་ཀྱིས་སོ་སོ་ཡང་དག་རིག་པའི་བློ་གྲོས་བཟང་པོ་ཐོབ་པས་ན་ས་དགུ་པ་ལེགས་པའི་བློ་གྲོས་འཐོབ་པ་ཡིན་ནོ། །བཅུ་གཉིས་ཅི་དགོས་ཤེ་ན། ཤེས་བྱ་ཆོས་ཅན། ས་དགུ་པའི་ཡོངས་སྦྱོང་བཅུ་གཉིས་སུ་ངེས་ཏེ། ས་དགུ་པའི་ཡོན་ཏན་ ༼༢༠༥༽ རྫོགས་པར་བསྐྱེད་པ་ལ་བཅུ་གཉིས་དགོས་ཤིང༌། དེ་བས་མང་མི་དགོས། ཉུང་ན་མི་རྫོགས་པའི་ཕྱིར། བཅུ་གཉིས་པོ་གང་ཞེ་ན། བསམ་པ་ལྟར་འགྲུབ་པའི་སྨོན་ལམ་མཐའ་ཡས་པ་དང༌། ལྷ་ལ་སོགས་པའི་སེམས་ཅན་ཐམས་ཅད་ཀྱི་སྐད་ཤེས་པ་ངེས་པའི་ཚིག་སོ་སོ་ཡང་དག་པར་རིག་པ་དང༌། རིག་པ་དང་གྲོལ་བར་སྨྲ་བའི་སྤོབས་པ་ཆུ་བོ་ཆེན་པོའི་རྒྱུན་ལྟར་མི་ཟད་པ་སྤོབས་པ་སོ་སོ་ཡང་དག་པར་རིག་པ་དང༌། སྐྱེ་བོ་དམ་པ་ཐམས་ཅད་ཀྱིས་བསྔགས་པ་བུད་མེད་ཀྱི་སྐྱོན་ཐམས་ཅད་དང་བྲལ་བའི་མའི་མངལ་དུ་འཇག་པ་ནི་མངལ་དུ་འཇུག་པ་མཆོག་དང༌། སྤྱིར་རྒྱལ་རིགས་ཤིང་སཱ་ལ་ཆེན་པོ་ལྟ་བུའམ་བྲམ་ཟེའི་རིགས་ཤིང་སཱ་ལ་ཆེན་པོ་ལྟ་བུ་ལ་སོགས་པར་གནས་པའི་རིགས་ཕུན་སུམ་ཚོགས་པ་དང༌། བྱེ་བྲག་ཏུ་ཉི་མ་དང་བུ་རམ་ཤིང་ལ་སོགས་པ་ལས་སྐྱེས་པ་ནི་རུས་ཕུན་སུམ་ཚོགས་པ་དང༌། ཕ་མ་དང་ལེགས་པར་འབྲེལ་བའི་གཉེན་དམ་པ་འབའ་ཞིག་འབྱུང་བ་ནི་ཆོ་འབྲང་ཕུན་སུམ་ཚོགས་པ་དང༌། ཇི་ལྟར་བཞེད་པ་བཞིན་སྒྲུབ་པའི་རང་དབང་བའི་འཁོར་ནི་འཁོར་ཕུན་སུམ་ཚོགས་པ་དང༌། སྐྱེས་མ་ཐག་བརྒྱ་བྱིན་དང་ཚངས་པ་ལ་སོགས་པས་མངོན་པར་བསྟོད་པ་དང་བཅས་ཏེ་སྐྱེ་བ་ནི་སྐྱེ་བ་ཕུན་སུམ་ཚོགས་པ་དང༌།

སངས་རྒྱས་དང་བྱང་ཆུབ་སེམས་དཔས། སྲིད་གསུམ་མི་རྟག་རྩྭ་རྩེའི་ཟིལ་པ་འདྲ། །ཞེས་པ་ལ་སོགས་པའི་ཚིག་གིས་བསྐུལ་ཏེ་ཁྱིམ་ནས་ངེས་པར་འབྱུང་བ་ནི་ངེས་འབྱུང་ཕུན་སུམ་ཚོགས་པ་དང༌། ཡིད་བཞིན་གྱི་ནོར་ ༼༢༠༦༽ བུ་དང་འདྲ་བའི་སངས་རྒྱ་བའི་རྟེན་བྱང་ཆུབ་ཀྱི་ཤིང་ཐུབ་པའི་ཨ་ཤྭ་ཐ་དང༌། བྱམས་པའི་ཀླུ་ཤིང་ལ་སོགས་པའི་གནས་བྱང་ཆུབ་ཀྱི་ཤིང་ཕུན་སུམ་ཚོགས་པ་དང༌། སངས་རྒྱས་ཀྱི་སྟོབས་བཅུ་ལ་སོགས་པའི་ངོ་བོར་གྱུར་པའི་ཡོན་ཏན་ཐམས་ཅད་རྫོགས་པར་བྱེད་པ་ནི་ཡོན་ཏན་ཕུན་སུམ་ཚོགས་པ་ཡིན་ནོ། །ངག་དོན། ས་དགུ་པ་ལ་གནས་པའི་བྱང་སེམས་ཆོས་ཅན། སྨོན་ལམ་མཐའ་ཡས་པ་མི་དམིགས་པར་རྟོགས་པའི་སྒོ་ནས་སྦྱངས་པ་ལ་དགོས་པ་ཡོད་དེ། དེ་དེའི་སྒོ་ནས་སྦྱངས་པས་ས་དགུ་པའི་ཡོན་ཏན་ཐམས་ཅད་རྫོགས་པར་འཐོབ་པའི་ཕྱིར། དེས་ཕྱི་མ་ཐམས་ཅད་རིགས་འགྲེའོ། །འབྲས་བུ་ས་བཅུ་པའི་མཚན་ཉིད་ནི། ས་དགུ་འདས་ནས་ཡེ་ཤེས་ནི། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། བྱམས་མགོན་ཆོས་ཅན། ཉིད་ཀྱིས་གོང་དུ་བསྟན་པ་དེ་ལྟར་རྒྱུའི་ས་དགུའི་ཡོངས་སྦྱོང་བསྟན་ནས། འབྲས་བུའི་ས་ཉིད་དུ་ཡོངས་སྦྱོང་མ་བཤད་པར་ས་བཅུ་པའི་མཚན་ཉིད་བཤད་པ་ལ་རྒྱུ་མཚན་ཡོད་དེ། ཉིད་ཀྱིས་ས་བཅུ་པར་ས་དགུ་པ་མན་ཆད་ཀྱི་རྟོགས་པ་ཐམས་ཅད་ཡོན་ཏན་ཡར་ལྡན་དུ་འདུས་པ་ལ་དགོངས་ནས་དེ་ལྟར་བསྟན་པའི་ཕྱིར། ༼༢༠༧༽ ཆོས་ཅན། ཉིད་ཀྱིས་མངོན་རྟོགས་རྒྱན་འདིར་ས་བཅུ་པའི་ཡོངས་སྦྱོང་རྩ་ཚིག་གིས་དངོས་སུ་ཟིན་པར་མ་བཤད་པ་ལ་རྒྱུ་མཚན་ཡོད་དེ། ཉིད་ཀྱིས་ས་དགུ་པ་མན་ཆད་ཀྱི་ཡོངས་སྦྱོང་ལས་རིགས་གཞན་དུ་གྱུར་པའི་ས་བཅུ་པའི་ཡོངས་སྦྱོང་མེད་པ་ལ་དགོངས་ནས་མངོན་རྟོགས་རྒྱན་འདིར་ས་བཅུ་པའི་ཡོངས་སྦྱོང་རྩ་ཚིག་གིས་དངོས་སུ་ཟིན་པར་མ་བཤད་པའི་ཕྱིར། ཚིག་དོན་འབྱེད་པ་ནི། ས་བཅུ་རྒྱུན་མཐའི་ཡེ་ཤེས་ཆོས་ཅན། བྱང་ཆུབ་སེམས་དཔའི་ས་བཅུ་པ་ཡིན་ཏེ།

འདས་ས་ས་དགུ་ལས་ཡོན་ཏན་ཡར་ལྡན་དུ་ཐོབ་ཅིང་འདས་ནས་སྨོན་ལམ་གྱི་མཐུས་མཛད་པ་བཅུ་གཉིས་ཀྱིས་འཚང་རྒྱ་བའི་སྦྱོར་བ་ཤེས་པ་གང་གིས་ཏེ་སྒོ་ནས་སངས་རྒྱས་ཀྱི་ས་ལ་གནས་པའི་ཡེ་ཤེས་ཡིན་པའི་ཕྱིར། ས་བཅུ་པ་ལ་སངས་རྒྱས་ཀྱི་སར་བརྗོད་པའི་རྒྱུ་མཚན་ནི། ཤེས་བྱ་ཆོས་ཅན། ས་བཅུ་པ་ལ་སངས་རྒྱས་ཀྱི་སར་བརྗོད་པ་ལ་རྒྱུ་མཚན་ཡོད་དེ། ས་བཅུ་པ་ལ་བྱང་ཆུབ་སེམས་དཔའ་རྫོགས་པའི་སངས་རྒྱས་དང་གཞན་དོན་བྱེད་ཚུལ་མཉམ་པས་རྫོགས་པའི་སངས་རྒྱས་དང་སངས་རྒྱས་གཉིས་ཀྱི་ནང་ནས་སངས་རྒྱས་ཁོ་ནར་བརྗོད་པར་བྱ་བའི། སྟོབས་སོགས་མ་རྫོགས་པས་རྫོགས་པའི་སངས་རྒྱས་ནི་མ་ཡིན་ནོ་ཞེས་ཉི་ཁྲི་ལས་དངོས་ཤུགས་ལ་དོན་མཐུན་དུ་འབྱུང་བའི་ཕྱིར། འདས་ས་ས་དགུ་གང་ཞེ་ན། ཉན་ཐོས་ཀྱི་སྦྱོར་ལམ་སྟན་གཅིག་པའི་རྟོགས་པ་མཚན་གཞི། དམན་པ་ས་བརྒྱད་ཀྱི་ནང་ནས་རིགས་ཀྱི་སར་མཚོན། གནས་སྐབས་ཉན་ཐོས་ཀྱི་མྱང་འདས་སུ་རིགས་ ༼༢༠༨༽ ངེས་པས་ཉན་ཐོས་སོ་སྐྱེའི་རྟོགས་པ། སོགས་པ་རང་སངས་རྒྱས་བསེ་རུ་ལྟ་བུའི་རིགས་ཅན་ནི་དྲོད་ནས། ཚོགས་སྤྱོད་ཆེན་པོའི་ནི་བཟོད་ཆེན་ནས། ཚོགས་སྤྱོད་ཆུང་ངུ་ནི་མཐོང་ལམ་ནས་ངེས་པས་ཁྱབ། བྱང་སེམས་ཆེན་པོ་དྲོད་ནས་རིགས་ངེས་པས་ཁྱབ་བོ། །འབྲས་བུ་དང་པོ་རྒྱུན་ཞུགས་ཀྱི་འབྲས་བུ་ཡིན་ལ། དེ་ལ་ཞུགས་པ་ཉན་ཐོས་ཀྱི་རྒྱུན་ཞུགས་ཞུགས་པའི་རྟོགས་པ་དང༌། ཉན་ཐོས་ཀྱི་རྒྱུན་ཞུགས་འབྲས་གནས་དང༌། ཉན་ཐོས་ཀྱི་ཕྱིར་འོང་འབྲས་གནས་དང༌། ཉན་ཐོས་ཀྱི་ཕྱིར་མི་འོང་འབྲས་གནས་དང༌། ཉན་ཐོས་ཀྱི་དགྲ་བཅོམ་པའི་རྟོགས་པ་མཚན་གཞི། རིམ་བཞིན་དུ་དམན་པའི་ས་བརྒྱད་པའི་ནང་ནས་བརྒྱད་པ་དང༌། མཐོང་བའི་དང༌། བསྲབས་པའི་དང༌། འདོད་ཆགས་དང་བྲལ་བའི་དང༌། བྱས་པ་རྟོགས་པའི་སར་མཚོན། རིམ་པ་བཞིན་དུ་དགྲ་བཅོམ་འབྲས་གནས་ནས་བགྲངས་ན་གྲངས་བརྒྱད་པ་ལ་བབ་པའི་ཉན་ཐོས་ཀྱི་ཞུགས་པའི་རྟོགས་པ། ཉན་ཐོས་ཀྱི་འབྲས་བུ་དང་པོ་གང་ཞིག

ཕྱིར་འོང་གི་འབྲས་བུ་དང་ཡང་འགལ། ཕྱིར་མི་འོང་གི་འབྲས་བུ་དང་ཡང་འགལ་བ། འདོད་ཉོན་དྲུག་པ་སྤངས། འདོད་ཉོན་དགུ་དང་ཁམས་གོང་གི་ཉོན་མོངས་གཅིག་ཀྱང་སྤངས་པ་མེད་པའི་ཉན་ཐོས་འཕགས་པའི་རྒྱུད་ཀྱི་ཐེག་པ། འདོད་ཉོན་དགུ་པ་སྤངས། སྲིད་ཉོན་དགུ་པ་སྤངས་པ་མེད་པའི་ཉན་ཐོས་འཕགས་པའི་རྒྱུད་ཀྱི་ཐེག་པ། ཁམས་གསུམ་གྱི་ཉོན་མོངས་པ་མ་ལུས་པར་སྤངས་པའི་ཉན་ཐོས་ཀྱི་ཐེག་པའོ། །ཉན་ཐོས་ཀྱི་ཞུགས་ ༼༢༠༩༽ པ་ལྷག་མ་གསུམ་གྱི་རྟོགས་པ་མཚན་གཞི། དམན་པའི་ས་བརྒྱད་ཀྱི་ནང་ནས་ཉན་ཐོས་ཀྱི་སར་མཚོན། རིགས་ཅན་གསུམ་གྱི་ནང་ནས་རང་བཞིན་གྱིས་དབང་པོ་བརྟུལ་པོའི་ཐེག་པ། དབྱེ་ན་གོང་དུ་བསྟན་པ་དྲུག་གོ །འོ་ན་གོང་མ་དྲུག་ལས་ལོགས་སུ་བགྲང་བའི་རྒྱུ་མཚན་ཅི་ཞེ་ན། རྫོགས་པའི་སངས་རྒྱས་ཤཱཀྱ་ཐུབ་པ་ཆོས་ཅན། ཉིད་ཀྱིས་འདས་ས་དགུ་འཆད་པའི་སྐབས་འདིར་ཉན་ཐོས་ཀྱི་ས་གོང་མ་དྲུག་ལས་ལོགས་སུ་བསྟན་པ་ལ་རྒྱུ་མཚན་ཡོད་དེ། ཚུལ་དེ་གནས་སྐབས་ཐེག་པ་གསུམ་རྣམ་པར་གཞག་པར་དགོངས་ནས་དེ་ལྟ་བུའི་སྐབས་འདིར་དེ་ལྟར་བསྟན་པའི་ཕྱིར། བསེ་རུ་ལྟ་བུའི་རང་སངས་རྒྱས་ཀྱི་རྟོགས་པ་མཚན་གཞི། དམན་པའི་ས་བརྒྱད་ཀྱི་ནང་ནས་རང་སངས་རྒྱས་ཀྱི་སར་མཚོན། རྟེན་འབྲེལ་ཟབ་མོ་རྟོགས་པའི་ཐེག་པ་འབྲིང་པོའི་རྟོགས་པའོ། །གོང་དུ་བཤད་མ་ཐག་པའི་བྱང་ཆུབ་སེམས་དཔའི་ས་དགུ་མཚན་གཞི། འདས་ས་ས་དགུའི་ནང་ནས་བྱང་ཆུབ་སེམས་དཔའི་སར་མཚོན། བྱང་ཆུབ་སེམས་དཔའི་རྒྱུའི་ས་ཡིན་པ་སྟེ་དེ་ལྟར་ས་དགུའོ། །ཤེས་བྱེད་རྒྱས་པར་རིན་པོ་ཆེའི་བང་མཛོད་ལས་ཤེས་པར་མཛོད། གསུམ་པ་གཉེན་པོའི་ཚོགས་སྒྲུབ་ནི། གཟུང་དང་འཛིན་པའི་རྣམ་ ༼༢༡༠༽ རྟོག་རྣམས། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། བྱམས་མགོན་ཆོས་ཅན། ཉིད་ཀྱིས་གཉེན་པོའི་ཚོགས་ལ་བར་སྐབས་ཀྱི་ཚིགས་བཅད་གཅིག་གསུངས་པ་དགོས་པ་ཡོད་དེ། ཉིད་ཀྱིས་དེ་ལ་དེ་གསུངས་པས་གཉེན་པོའི་ཚོགས་དེ་མཐོང་ལམ་སྒོམ་ལམ་གཉིས་ལས་ལོགས་ན་ཡོད་དམ་སྙམ་པའི་དོགས་པ་ཁེགས་པའི་ཕྱིར།

ཚིག་དོན་འབྱེད་པ་ནི། གཉེན་པོའི་ཚོགས་སྒྲུབ་དབྱེ་གཞི། དབྱེ་ངོ་མཐོང་སྤང་གཉེན་པོའི་ཚོགས་སྒྲུབ་བཞི། སྒོམ་སྤང་གཉེན་པོའི་ཚོགས་སྒྲུབ་བཞི་སྟེ་རྣམ་པ་བརྒྱད་དོ། །འབྱེད་པའི་རྒྱུ་མཚན། མི་མཐུན་ཕྱོགས་མཐོང་སྤང་གཟུང་འཛིན་གྱི་རྟོག་པ་བཞི། སྒོམ་སྤང་གཟུང་འཛིན་གྱི་རྟོག་པ་བཞི་སྟེ་བརྒྱད་ཡོད་པའི་དབྱེ་བས་སོ། །ཚོགས་སྒྲུབ་བརྒྱད་པོ་དེ་ནི་མངོན་དུ་བྱ་བའི་ཆོས་ཡིན་པས་མངོན་དུ་བྱའོ། །གང་ན་གཉེན་པོའི་ཚོགས་སྒྲུབ་བརྒྱད་དོ། །གང་ལ་བརྟེན་ནས་ན་ཀུན་རྫོབ་དང་དོན་དམ་པའི་བདེན་པ་གཉིས་ཀའི་རྣམ་པ་ལ་བརྟེན་ནས་སོ། །ཇི་ལྟར་ན་ཀུན་རྫོབ་ཀྱི་བདེན་པའི་རྣམ་པ་ལ་བརྟེན་ནས་མཐོང་སྤང་གཉེན་པའི་ཚོགས་སྒྲུབ། དོན་དམ་བདེན་པའི་རྣམ་པ་ལ་བརྟེན་ནས་སྒོམ་སྤང་གཉེན་པོའི་ཚོགས་སྒྲུབ་བོ། །དགོས་པ་གཟུང་འཛིན་གཉིས་ཀྱི་རྣམ་པར་རྟོག་པ་བརྒྱད་ཉེ་བར་ཞི་བར་བྱ་བའི་ཕྱིར་དུའོ། །གཟུང་འཛིན་གྱི་རྟོག་པ་བརྒྱད་དུ་འབྱེད་པའི་རྒྱུ་མཚན་ནི། གཟུང་རྟོག་གཉིས་འཛིན་རྟོག་གཉིས་ཏེ་བཞི་པོ་སོ་སོར་མཐོང་སྤང་དུ་གྱུར་པ་རྣམས་མཐོང་ལམ་གྱིས་སྤོང༌། ༼༢༡༡༽ སྒོམ་སྤང་དུ་གྱུར་པ་རྣམས་སྒོམ་ལམ་གྱིས་སྤོང་བས་སོ། །ངག་དོན་ནི། གཉེན་པོའི་ཚོགས་སྒྲུབ་ཆོས་ཅན། རྣམ་པ་བརྒྱད་དུ་འབྱེད་པའི་རྒྱུ་མཚན་ཡོད་དེ། མི་མཐུན་ཕྱོགས་བརྒྱད་ཡོད་པའི་དབྱེ་བས་དེར་ཕྱེ་བའི་ཕྱིར། ཆོས་ཅན། བདེན་གཉིས་ཀྱི་རྣམ་པ་ལ་བརྟེན་ནས་མངོན་དུ་བྱས་པ་ལ་དགོས་པ་ཡོད་དེ། གཟུང་འཛིན་གྱིས་རྣམ་རྟོག་བརྒྱད་ཞི་བར་བྱ་བའི་ཕྱིར་དུ་བདེན་གཉིས་ཀྱི་རྣམ་པ་ལ་བརྟེན་ནས་མངོན་དུ་བྱ་བ་ཡིན་པའི་ཕྱིར། ཤེས་བྱ་ཆོས་ཅན། གཟུང་འཛིན་གྱི་རྟོག་པ་བརྒྱད་དུ་ཕྱེ་བ་ལ་རྒྱུ་མཚན་ཡོད་དེ། གཟུང་འཛིན་གྱི་རྟོག་པ་བཞི་པོ་སོ་སོར་མཐོང་བའི་ལམ་དང་སྒོམ་པའི་ལམ་གྱིས་སྤོང་བས་སོ། །གཟུང་འཛིན་གྱི་རྟོག་པ་བཞི་པོ་གང་ཞེ་ན། གཟུང་རྟོག་ལ་དངོས་པོ་ཙམ་དང་གཉེན་པོའི་རྟེན་ཅན་གྱི་གཟུང་རྟོག་གཉིས།

འཛིན་རྟོག་ལ་གང་ཟག་རྫས་ཡོད་དང་སྐྱེས་བུ་བཏགས་ཡོད་དུ་འཛིན་པའི་རྟེན་ཅན་གྱི་འཛིན་རྟོག་གཉིས་ཏེ་རྒྱས་པར་བཤད་ཟིན་ཏོ། །གཉེན་པོའི་ཚོགས་སྒྲུབ་གནས་སྐབས་གང་ན་ཡོད་ཅེ་ན། མཐོང་སྒོམ་གྱི་ལམ་གཉིས་པོ་ཁོ་ནའི་གནས་སྐབས་ཀྱི་ཁྱད་པར་མཉམ་གཞག་བར་ཆད་མེད་ལམ་ན་ཡོད་དོ། །བཞི་པ་ངེས་འབྱུང་སྒྲུབ་པ་ནི། ཆེད་དུ་བྱ་དང་མཉམ་ཉིད་དང༌། ། 

༼༢༡༢༽ ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། ཚོགས་སྒྲུབ་བསྟན་ནས་བཞི་པ་ངེས་འབྱུང་སྒྲུབ་པ་བསྟན་པ་ལ་རྒྱུ་མཚན་ཡོད་དེ། གོང་དུ་བསྟན་པ་དེ་ལྟར་ཚོགས་གཉིས་བསགས་པས་སྔར་སྤང་བྱའི་གཡུལ་ལས་མ་རྒྱལ་བ་ལས་ཕྱིས་རྒྱལ་བ་ངེས་པར་འབྱུང་བས་སོ། །ཚིག་དོན་འབྱེད་པ་ནི། ཆེད་དུ་བྱ་བའི་ངེས་འབྱུང་སྒྲུབ་པ་ནས་ལམ་གྱི་ཡུལ་ཅན་གྱི་ངེས་འབྱུང་སྒྲུབ་པའི་བར་ངེས་འབྱུང་བརྒྱད་པོ་འདི་ནི་ངེས་འབྱུང་སྒྲུབ་པ་ཡིན་པར་རྗེས་འཇུག་གི་གདུལ་བྱས་ཤེས་པར་བྱའོ། །དེ་རྣམས་གང་ཞེ་ན། བྱང་སེམས་ཆེན་པོ་རྣམས་ནི་ངེས་པར་འབྱུང་ས་བརྒྱད་དུ་འབྱུང་བ་ཐམས་ཅད་མི་དམིགས་པར་རྟོགས་པའི་སྒོ་ནས་ངེས་པར་ཏེ་གདོན་མི་ཟ་བར་འབྱུང་བས་ན། གང་ཞིག འབྱུང་ས་བརྒྱད་པོ་གང་རུང་དུ་གདོན་མི་ཟ་བར་འབྱུང་བའི་བྱ་བ་ནི་ངེས་འབྱུང་སྒྲུབ་པའི་མཚན་ཉིད་ཡིན་པས། དེ་དབྱེ་གཞི། དབྱེ་ངོ་རྣམ་པ་བརྒྱད་ཡིན་ནོ། །འབྱེད་པའི་རྒྱུ་མཚན་ངེས་པར་འབྱུང་ས་བརྒྱད་ཡོད་པ་ཡིན་པས་སོ། །འབྱུང་ས་བརྒྱད་ལས་ལྷག་པའི་ཆོས་གཞན་ཡང་ཡོད་པས་སྒྲུབ་པ་བརྒྱད་དུ་མ་ངེས་སོ་ཞེ་ན། ཤེས་བྱ་ཆོས་ཅན། ངེས་པར་འབྱུང་ས་བརྒྱད་ལས་ལྷག་པའི་ཆོས་གཞན་ཡོད་པའི་རྒྱུ་མཚན་གྱིས་ངེས་འབྱུང་སྒྲུབ་པ་བརྒྱད་དུ་མ་ངེས་པ་མ་ཡིན་ཏེ། ངེས་པར་འབྱུང་བར་བྱ་བའི་གཞི་བརྒྱད་པོ་དེ་ལྟ་བུ་ལས་ཁྱད་པར་དུ་འཕགས་པའི་ཆོས་གཞན་མེད་ ༼༢༡༣༽ པའི་ཕྱིར། དེས་ན་ངེས་པར་འབྱུང་ས་བརྒྱད་དུ་ངེས་པས་ངེས་པར་འབྱུང་བྱེད་བརྒྱད་དུ་ངེས་སོ། །དེ་རྣམས་གང་ཞེ་ན། ཆེད་དུ་བྱ་བའི་ངེས་འབྱུང་སྒྲུབ་པའི་མཚན་ཉིད། གང་ཞིག །སྔར་བཤད་པའི་ཆེད་དུ་བྱ་བ་ཆེན་པོ་གསུམ་མཐར་ཐུག་ཏུ་གདོན་མི་ཟ་བར་འབྱིན་པའི་བྱ་བ། མཉམ་པ་ཉིད་ཀྱི་ངེས་འབྱུང་སྒྲུབ་པའི་མཚན་ཉིད། གང་ཞིག ཆོས་ཐམས་ཅད་རང་བཞིན་མ་དམིགས་པར་མཉམ་པ་ཉིད་དུ་རྟོགས་པ་མཐར་ཐུག་ཏུ་གདོན་མི་ཟ་སོགས་འདྲ།

སེམས་ཅན་གྱི་དོན་གྱི་ངེས་འབྱུང་སྒྲུབ་པའི་མཚན་ཉིད། གང་ཞིག སེམས་ཅན་གྱི་དོན་རྒྱ་ཆེན་པོ་བྱེད་པའི་ཕྲིན་ལས་མཐར་ཐུག་ཏུ་གདོན་མི་ཟ་སོགས་འདྲ། འབད་པ་མེད་པའི་ངེས་འབྱུང་སྒྲུབ་པའི་མཚན་ཉིད། གང་ཞིག འབད་པ་ལྷུན་གྲུབ་མཐར་ཐུག་ཏུ་གདོན་མི་ཟ་སོགས་འདྲ། རྫོགས་པའི་སངས་རྒྱས་ཤཱཀྱ་ཐུབ་པ་ཆོས་ཅན། མཛད་པ་ལྷུན་གྱིས་གྲུབ་པ་ཡིན་ཏེ། འབད་རྩོལ་གྱི་མཚན་མ་མེད་པར་བྱེད་པ་ཐམས་ཅད་བྱེད་པ་ཉིད་ཀྱིས་སོ། །མཐའ་ལས་འདས་པའི་ངེས་འབྱུང་སྒྲུབ་པའི་མཚན་ཉིད། གང་ཞིག རྟག་ཆད་ཀྱི་མཐའ་དང་བྲལ་བའི་ཁྱད་པར་མི་གནས་པའི་མྱང་འདས་སུ་གདོན་མི་ཟ་སོགས་འདྲ། ཐོབ་པའི་ངེས་འབྱུང་སྒྲུབ་པའི་མཚན་ཉིད། གང་ཞིག ཐེག་པ་གསུམ་གྱི་སྤངས་རྟོགས་ཐམས་ཅད་ཡོན་ཏན་དུ་རྫོགས་པར་ཐོབ་པར་གདོན་མི་ཟ་སོགས་འདྲ། རྣམ་མཁྱེན་གྱི་ངེས་འབྱུང་སྒྲུབ་པའི་མཚན་ཉིད། གང་ཞིག སྔར་བཤད་པའི་རྣམ་པ་ཐམས་ཅད་ ༼༢༡༤༽ མཁྱེན་པ་ཉིད་དུ་གདོན་མི་ཟ་སོགས་འདྲ། ལམ་གྱི་ཡུལ་ཅན་གྱི་ངེས་འབྱུང་སྒྲུབ་པའི་མཚན་ཉིད། གང་ཞིག རྣམ་མཁྱེན་དེའི་དངོས་རྒྱུ་ཁྱད་པར་གྱི་ལམ་ས་བཅུ་རྒྱུན་མཐའི་བར་ཆད་མེད་ལམ་དུ་གདོན་མི་ཟ་བར་འབྱིན་པའི་བྱ་བའོ། །སྐབས་ཀྱི་སྒོ་ནས་མཇུག་བསྡུ་བ་ནི། མདོར་ན། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཅེས་བྱ་བ་ལས། རྣམ་པ་ཐམས་ཅད་མཁྱེན་པ་ཉིད་གཏན་ལ་འབེབས་པའི་སྐབས་དང་པོའི་འགྲེལ་པ་དོན་གསལ་གྱི་སྙིང་པོའི་རྒྱན་རེ་ཞིག་རྫོགས་སོ།། །། ༼༢༡༥༽ དེ་ལྟར་སྐབས་དང་པོ་འབྲས་བུ་རྣམ་མཁྱེན་འཁོར་བཅས་བསྟན་ནས། ད་ནི་སྐབས་གཉིས་པ་རྒྱུ་ལམ་ཤེས་འཁོར་བཅས་སྟོན་པ་ལ། རྒྱུ་མཚན་གྱི་སྒོ་ནས་མཚམས་སྦྱར། མཚོན་བྱེད་ཀྱི་སྒོ་ནས་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བ་དང་གསུམ། དང་པོ་ནི། ཤེས་བྱ་ཆོས་ཅན། འབྲས་བུ་རྣམ་མཁྱེན་བསྟན་ནས་དེའི་རྗེས་སུ་ལམ་ཤེས་བསྟན་པ་ལ་རྒྱུ་མཚན་ཡོད་དེ།

འབྲས་བུ་རྣམ་མཁྱེན་ཐོབ་པ་ནི། རྒྱུ་ལམ་ཤེས་ཡོངས་སུ་ཤེས་པ་མེད་ན་མེད་པས་སོ། །གཉིས་པ་ལ་ལམ་ཤེས་ཀྱི་ཡན་ལག་དང༌། ཡན་ལག་ཅན་གྱི་ལམ་ ༼༢༡༦༽ ཤེས་གཉིས། དང་པོ་ལ་ལམ་ཤེས་སྐྱེ་བའི་རྟེན་གྱི་གང་ཟག སྐྱེ་བའི་ཡུལ་ངེས་པ། ཁྱབ་པ། རང་བཞིན། བྱེད་ལས་དང་ལྔ། དང་པོ་ནི། ལམ་ཤེས་འཆད་པའི་འཁོར་དུ་ལྷགས་པའི་འདོད་གཟུགས་ཀྱི་ལྷ་རྣམས་ཀྱི་རྒྱུད་ལ་ལམ་ཤེས་སྐྱེ་རུང་དུ་བསྒྲུབ་པར་བྱ་བའི་ཕྱིར་དུ་དེ་བཞིན་གཤེགས་པ་ཤཱཀྱ་ཐུབ་པའི་ཡེ་ཤེས་ལས་བྱུང་བའི་རང་བཞིན་གྱི་འོད་ཀྱིས་ལམ་ཤེས་འཆད་པའི་འཁོར་དུ་ལྷགས་པའི་འདོད་གཟུགས་ཀྱི་ལྷ་རྣམས་དང༌། ཚངས་པ་དང༌། བརྒྱ་བྱིན་ལ་སོགས་པའི་ཟག་བཅས་ཀྱི་དགེ་བའི་ལས་ཀྱི་རྣམ་སྨིན་ལས་བྱུང་བའི་འོད་མོག་མོག་པོར་དྲི་མ་ཅན་ལྟ་བུ་དང༌། གཟི་མེད་པར་མཛད་པ་ནི་ཆགས་སྡང་དང༌། ཞུམ་སེམས་དང༌། ང་རྒྱལ་མངོན་གྱུར་པ་བཅོམ་པའི་རྒྱུད་ཁོ་ན་ལ་རྟོགས་པ་ལ་ལམ་ཤེས་དངོས་སུ་སྐྱེའོ་ཞེས་ཤེས་པར་བྱ་བའི་ཕྱིར་མཛད་དོ། །རྒྱུ་མཚན་དེའི་ཕྱིར་སྐབས་འདིའི་དེ་བཞིན་གཤེགས་པའི་གཟུགས་སྐུའི་འོད་ ༼༢༡༧༽ ཀྱི་ཆེ་བ་སྟོན་པའི་མདོས་ཚིག་ཟུར་གྱིས་ཏེ་ཤུགས་ལ་ལམ་ཤེས་སྐྱེ་བའི་རྟེན་གྱི་གང་ཟག་བརྗོད་པ་ཡིན་ནོ། །ངག་དོན། དེ་བཞིན་གཤེགས་པ་ཤཱཀྱ་ཐུབ་པའི་རང་བཞིན་གྱི་འོད་ཀྱིས་འདོད་གཟུགས་ཀྱི་ལྷ་རྣམས་ཀྱི་འོད་མོག་མོག་པོར་མཛད་པ་ནི་ཆོས་ཅན། དགོས་པ་ཡོད་དེ། ང་རྒྱལ་མངོན་གྱུར་བ་བཅོམ་པའི་རྒྱུད་ཁོ་ན་ལ་ལམ་ཤེས་དངོས་སུ་སྐྱེའོ་ཞེས་ཤེས་པར་བྱ་བའི་ཕྱིར་མཛད་པ་ཡིན་པའི་ཕྱིར། ཤེས་བྱ་ཆོས་ཅན། སྐབས་འདིའི་དེ་བཞིན་གཤེགས་པའི་གཟུགས་སྐུའི་འོད་ཀྱི་ཆེ་བ་སྟོན་པའི་མདོས་ཤུགས་ལ་ལམ་ཤེས་སྐྱེ་བའི་རྟེན་གྱི་གང་ཟག་བརྗོད་པ་ཡིན་ཏེ། དེ་བཞིན་གཤེགས་པའི་གཟུགས་སྐུའི་འོད་ཀྱིས་འདོད་གཟུགས་ཀྱི་ལྷ་རྣམས་ཀྱི་འོད་མོག་མོག་པོར་མཛད་པ་ནི་ང་རྒྱལ་མངོན་གྱུར་པ་བཅོམ་པའི་རྒྱུ་ཁོ་ན་ལ་ལམ་ཤེས་དངོས་སུ་སྐྱེའོ་ཞེས་ཤེས་པར་བྱ་བའི་ཕྱིར་མཛད་པ་ཡིན་པ་དེའི་ཕྱིར་རོ། །གཉིས་པ་ནི།

རྒྱུ་ལམ་ཤེས་དེ་ཆོས་ཅན། དངོས་སུ་སྐྱེ་བའི་ཡུལ་སོ་སོར་ངེས་པ་ཡིན་ཏེ། བྱང་ཆུབ་མཆོག་ཏུ་སེམས་བསྐྱེད་པ་ཁོ་ནའི་རྒྱུད་ལ་དངོས་སུ་སྐྱེ་བ་ཡིན་པས་སོ། ། ༼༢༡༨༽ གསུམ་པ་ནི། བྱང་སེམས་ཆེན་པོར་མ་ཟད་ཁམས་གསུམ་ལ་སེམས་འདོད་ཆགས་དང་བྲལ་བ་ཉན་རང་དགྲ་བཅོམ་པ་དང༌། ཞི་བགྲོད་ཕྱོགས་གཅིག་པའི་ཉན་ཐོས་དང༌། རང་སངས་རྒྱས་ཀྱི་རིགས་ཅན་སློབ་པ་རྣམས་དང༌། དེ་ལས་གཅིག་ཤོས་ཕྱི་རོལ་པའི་རྣལ་འབྱོར་པས་ཀྱང་མཐར་ཐུག་རྫོགས་པའི་སངས་རྒྱས་ཐོབ་པར་བྱ་བའི་ཕྱིར་དུ་གནས་སྐབས་རྒྱུ་ལམ་ཤེས་བསྒོམ་པར་བྱ་བ་ཡིན་པས་ཁྱབ་པ་ཡིན་ནོ། །དེའི་རྒྱུ་མཚན། སྐྱེ་བོ་སེམས་ཅན་ཐམས་ཅད་རྫོགས་པའི་བྱང་ཆུབ་ཀྱི་མཐར་ཐུག་པར་འགྲོ་བ་ཅན་ཡིན་ཏེ། རྒྱུ་མཚན་དེའི་ཕྱིར་རོ། །དེ་མི་འཐད་དེ། ཐེག་པ་གསུམ་གྱི་རྣམ་བཞག་མཐར་ཐུག་ལ་ལྟོས་ཏེ་ངེས་དོན་ཡིན་པའི་ཕྱིར་ཟེར་ན། རྟགས་མ་གྲུབ་སྟེ། བཅོམ་ལྡན་འདས་ཀྱིས་ཐེག་པ་གསུམ་དུ་རྣམ་པར་བཞག་པ་ནི་མཐར་ཐུག་ལ་ལྟོས་ཏེ་དྲང་དོན་དགོངས་པ་ཅན་ཡིན་གྱི་ངེས་དོན་མཚན་ཉིད་པ་མ་ཡིན་ནོ་ཞེས་མདོ་ལས་དོན་མཐུན་དུ་འབྱུང་བས་སོ། །དེ་ལ་དགོངས་གཞི་གནས་སྐབས་ཉན་རང་དུ་རིགས་ངེས་པ་ཡོད་པ་ལ་དགོངས། དགོས་པ་རིགས་ཅན་གསུམ་དྲང་བའི་དོན་དུ། དངོས་ལ་གནོད་བྱེད་ཉན་རང་གི་རྒྱུད་ལ་སྤངས་རྟོགས་མཐར་ཐུག་པ་མེད་པས་གནོད་དོ། །དེས་ན་ཐེག་པ་གསུམ་གྱི་རྣམ་བཞག་ནི་མཐར་ཐུག་ ༼༢༡༩༽ ལ་ལྟོས་ཏེ་དྲང་དོན་དགོངས་པ་ཅན་ཡིན་ནོ། །ངག་དོན་ནི། ཤེས་བྱ་ཆོས་ཅན། ཉན་རང་དགྲ་བཅོམ་པ་དང་ཕྱི་རོལ་པའི་རྣལ་འབྱོར་པས་ཀྱང་འབྲས་བུ་རྫོགས་པའི་སངས་རྒྱས་ཐོབ་པར་བྱ་བའི་ཕྱིར་དུ་རྒྱུ་ལམ་ཤེས་བསྒོམ་པར་བྱ་བ་ཡིན་པས་ཁྱབ་ཡིན་ཏེ། སེམས་ཅན་ཐམས་ཅད་རྫོགས་པའི་བྱང་ཆུབ་ཀྱི་མཐར་ཐུག་པར་འགྲོ་བ་ཅན་ཡིན་པའི་ཕྱིར་ཏེ། ཐེག་པ་གསུམ་གྱི་རྣམ་བཞག་ནི་མཐར་ཐུག་ལ་ལྟོས་ཏེ་དྲང་དོན་དགོངས་པ་ཅན་ཡིན་གྱི་ངེས་དོན་མཚན་ཉིད་པ་མ་ཡིན་པའི་ཕྱིར།

བཞི་པ་ནི། བྱང་ཆུབ་ཀྱི་སེམས་བསྐྱེད་པ་རྒྱུ་ལམ་ཤེས་ཆོས་ཅན། དགེ་བའི་རྩ་བ་དང་མཚུངས་ལྡན་གྱི་ཉོན་མོངས་པ་རྣམ་པ་ཐམས་ཅད་དུ་སྤངས་པ་མ་ཡིན་པ་དེ་ཁྱོད་ཀྱི་རང་བཞིན་ཡིན་ཏེ། ཁྱོད་འཁོར་བ་ཇི་སྲིད་པར་སེམས་ཅན་གྱི་དོན་བྱེད་པར་ཞུགས་པའི་སློབ་ལམ་ཡིན་པས་སོ། །དགེ་བའི་རྩ་བ་དང་མཚུངས་ལྡན་གྱི་ཉོན་མོངས་པ་ནི་སྟོང་ཉིད་རྟོགས་པའི་ཤེས་རབ་ཀྱིས་ཟིན་ཅིང་སེམས་ཅན་ལ་དམིགས་པའི་སྙིང་རྗེས་བསླངས་ཏེ། གཞན་དོན་དུ་སྲིད་པར་སྐྱེ་བ་ལེན་པར་འདོད་པའི་འདུན་པ་གཅིག་ཡིན་ལ། དེ་ཉོན་མོངས་བཏགས་པ་བ་ཡིན་ཏེ། འདོགས་པའི་རྒྱུ་མཚན། རང་རྒྱུད་ལྡན་གྱི་སྐྱེས་བུ་ཁམས་གསུམ་དུ་སྦྱོར་བར་མཚུངས་ ༼༢༢༠༽ པས་སོ། །དགོས་པ་བྱང་སེམས་ཆེན་པོས་སེམས་ཅན་མི་འདོར་བར་ཤེས། དངོས་ལ་གནོད་བྱེད་སེམས་ཉེ་བར་ཉོན་མོངས་པར་བྱེད་པ་མ་ཡིན་པས་སོ། །དེ་ལྟར་བློ་གྲོས་རྒྱ་མཚོས་ཞུས་པའི་མདོ་ལས་གསུངས་པས་དེར་གཟིགས་མཛོད། ལྔ་པ་ནི། དགེ་བའི་རྩ་བ་དང་མཚུངས་ལྡན་གྱི་ཉོན་མོངས་པ་སྤངས་པ་མ་ཡིན་པའི་རང་བཞིན་ཅན་གྱི་ལམ་ཤེས་ཆོས་ཅན། གཞན་དོན་བྱེད་པའི་ལས་ཅན་ཡིན་ཏེ། རྫོགས་སྨིན་མ་སྦྱངས་པར་ཡང་དག་པའི་མཐའ་མངོན་དུ་མི་བྱེད་ཅིང་ཐབས་ཤེས་ཁྱད་པར་ཅན་གྱི་སྒོ་ནས་སེམས་ཅན་སྔར་འཁོར་དུ་མ་བསྡུས་པ་འཁོར་དུ་སྡུད། སྔར་མ་སྨིན་པ་སྨིན་པར་བྱེད། སྔར་མ་གྲོལ་བར་གྲོལ་བར་བྱེད་པ་ཡིན་པས་སོ། །ཤེས་བྱ་ཆོས་ཅན། ལམ་ཤེས་ཀྱི་རང་བཞིན་བསྟན་ནས་དེའི་འོག་ཏུ་ལམ་ཤེས་ཀྱི་བྱེད་ལས་བསྟན་པ་ལ་རྒྱུ་མཚན་ཡོད་དེ། རང་བཞིན་ཅན་གྱི་ལམ་ཤེས་ལས་དེའི་བྱེད་ལས་འབྱུང་བའི་ཕྱིར། མདོར་ན། ལམ་ཤེས་ཀྱི་ཡན་ལག་གི་མཚན་ཉིད། ལམ་ཤེས་དངོས་སུ་སྐྱེ་བའི་ཡུལ་རྟེན་གྱི་གང་ཟག་ལམ་ཤེས་ཀྱི་རང་བཞིན་དང་ལམ་ཤེས་ཀྱི་བྱེད་ལས་གང་རུང་དུ་གྱུར་པའི་ཆོས། ༼༢༢༡༽ གཉིས་པ་ལ་ཉན་ཐོས་ཀྱི་ལམ་དང༌། རང་སངས་རྒྱས་ཀྱི་ལམ་དང༌། བྱང་སེམས་ཀྱི་ལམ་ཤེས་པའི་ལམ་ཤེས་གསུམ།

དང་པོ་ལ་ཤེས་བྱ་ཉན་ཐོས་ཀྱི་ལམ་དང་ལམ་ཤེས། རྒྱུ་ངེས་འབྱེད་ཆ་མཐུན་གཉིས། དང་པོ་ནི། ལམ་ཤེས་ཉིད་ཀྱི་ཚུལ་ལ་ནི། ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་ལམ་ཤེས་ཀྱི་རྟེན་ལ་སོགས་པ་བརྗོད་ནས་ཉན་ཐོས་ཀྱི་ལམ་དང་དེ་ཤེས་པའི་ལམ་ཤེས་བསྟན་པ་ལ་རྒྱུ་མཚན་ཡོད་དེ། ལམ་ཤེས་སྐྱེ་བའི་རྟེན་ལས་ལམ་ཤེས་འབྱུང་བའི་ཕྱིར། ཆོས་ཅན། ལམ་ཤེས་འཆད་པའི་སྐབས་སུ་ཉན་ཐོས་ཀྱི་ལམ་བསྟན་པ་ལ་རྒྱུ་མཚན་ ༼༢༢༢༽ ཡོད་དེ། ལམ་ཤེས་འཆད་པའི་སྐབས་སུ་ཐེག་པ་གསུམ་གྱི་ལམ་ཐམས་ཅད་རྫོགས་པར་བྱ་དགོས་པས་སོ། །ཚིག་དོན་འབྱེད་པ་ནི། ལམ་ཤེས་འཆད་པའི་སྐབས་སུ་གང་ཟག་བྱང་ཆུབ་སེམས་དཔའ་ཉན་ཐོས་རྣམས་ཀྱི་ལམ་འདི་ཤེས་པར་བྱའོ། །གང་གི་སྒོ་ནས་ན། འཕགས་པའི་བདེན་བཞིའི་རྣམ་པ་རྣམས་ངོ་བོ་ཉིད་མི་དམིགས་པར་རྟོགས་པའི་སྒོ་ནས་སོ། །དེས་ན་རྣམ་མཁྱེན་ཡིད་ལ་བྱེད་བྱེད་པས་བདེན་བཞིའི་རྣམ་པ་རྣམས་མི་དམིགས་པར་མངོན་སུམ་དུ་རྟོགས་པའི་སྒོ་ནས་ཉན་ཐོས་ཀྱི་ལམ་ཡོན་ཏན་ཡར་ལྡན་དུ་བསྐྱེད་ཅིང་རྫོགས་པར་བྱེད་པའི་སེམས་དཔའི་ཡེ་ཤེས་དེ། ཉན་ཐོས་ཀྱི་ལམ་ཤེས་པའི་ལམ་ཤེས་ཀྱི་མཚན་ཉིད་ཡིན་ནོ། །མཚན་གཞི་ནི་བྱང་སེམས་མཐོང་ལམ་པའི་ཡེ་ཤེས་ལྟ་བུའོ། །ཤེས་བྱ་ཉན་ཐོས་ལམ་གྱི་མཚན་ཉིད། ཉན་ཐོས་ཀྱི་བྱང་ཆུབ་ཏུ་བགྲོད་པའི་གོ་སྐབས་ཕྱེ་ཤུལ་དུ་གྱུར་པ། དབྱེ་ན་ཉན་ཐོས་ཀྱི་ཚོགས་སྦྱོར་མཐོང་སྒོམ་མི་སློབ་ལམ་དང་ལྔ། བདེན་བཞིའི་རྣམ་པ་རྣམས་གང་ཞེ་ན། མདོ་ལས་རྣམ་པ་ཉི་ཤུ་རྩ་དྲུག་གསུངས་པ་དེ་ལ། བདེན་བཞིའི་རྣམ་པ་དང་གོ་རིམ་བཞིན་དུ་སྦྱར་ན། སྡུག་བསྔལ་གྱི་བདེན་པ་ལ་རྣམ་པ་བཞི་སྟེ། སྐྱེ་ཞིང་འཇིག་པས་ན་མི་རྟག་པ་དང༌། ཉོན་མོངས་པའི་ཟག་པ་དང་བཅས་ཤིང་འཕགས་ལམ་གྱི་མི་མཐུན་ཕྱོགས་སུ་གྱུར་པས་ན་སྡུག་བསྔལ་བ་དང༌། དོན་གཞན་གྱི་བདག་གིས་སྟོང་པས་ན་སྟོང་པའི་མཚན་ཉིད་བདག་མེད་པ་དང༌།

༼༢༢༣༽ ངོ་བོར་གྱུར་པའི་བདག་མེད་པས་ན་བདག་མེད་པའི་མཚན་ཉིད་ཞི་བ་སྟེ། མདོར་ན་མི་རྟག་པ་དང་སྡུག་བསྔལ་གཉིས་ངོ་བོ་ཉིད་ཀྱི་རྣམ་པ་ཡིན་ཏེ། མངོན་པ་ནས་གསུངས་པ་དང་མིང་དོན་གཉིས་ཀ་མཐུན་པའི་ཕྱིར། འདིར་ཤེར་ཕྱིན་གྱི་མདོ་ནས་གསུངས་པའི་བདག་མེད་དང་ཞི་བ་གཉིས་རྣམ་གྲངས་ཀྱི་རྣམ་པ་ཡིན་ཏེ། མངོན་པ་ནས་གསུངས་པའི་སྟོང་པ་ལ་འདིར་བདག་མེད་པའི་མིང་གིས་བསྟན། མངོན་པ་ནས་གསུངས་པའི་བདག་མེད་ལ་འདིར་ཞི་བའི་མིང་གིས་བསྟན་པས་དོན་གཅིག་མིང་ཐ་དད་ཡིན་པའི་ཕྱིར། ངག་དོན། སྡུག་བསྔལ་བདེན་པ་ཆོས་ཅན། ཤེས་བྱ་ཡིན་ཏེ། མི་རྟག་སྡུག་བསྔལ་བདག་མེད་ཞི་བ་ཡིན་པའི་ཕྱིར། ཆོས་ཅན། ཁྱོད་མི་རྟག་སོགས་སུ་བསྟན་པ་ལ་དགོས་པ་ཡོད་དེ། ཁྱོད་དེར་བསྟན་པས་ཁྱོད་ལ་རྟག་བདེ་སོགས་སུ་འཛིན་པ་ཟློག་པའི་ཕྱིར། ཆོས་ཅན། མི་རྟག་པ་ཡིན་ཏེ། སྐྱེ་ཞིང་འཇིག་པའི་ཕྱིར། དེས་རིགས་འགྲེའོ། །ཀུན་འབྱུང་བདེན་པ་ལ་རྣམ་པ་བཞི་སྟེ། ཀུན་འབྱུང་བདེན་པའི་རྒྱུའི་ངོ་བོ་ནི་ནད་ལྟ་བུའི་རྣམ་པ་ཡིན་ཏེ། རང་འབྲས་སྡུག་བསྔལ་གྱི་རྒྱུའི་རྩ་བར་གྱུར་པའི་ཕྱིར། ཀུན་འབྱུང་བདེན་པའི་ཀུན་འབྱུང་བ་དང་རབ་སྐྱེ་དང༌། རྐྱེན་གྱི་ངོ་བོ་ནི་འབྲས་དང་ཟུག་རྔུ་དང་སྡིག་པ་ལྟ་བུའི་རྣམ་པ་ཡིན་ཏེ། རང་འབྲས་སྡུག་བསྔལ་ཀུན་སྐྱེད་བྱེད་ཡིན་པའི་ཕྱིར་དང༌། རང་འབྲས་སྡུག་བསྔལ་རབ་ཏུ་དྲག་ཏུ་སྐྱེད་བྱེད་ཡིན་པའི་ཕྱིར་དང༌། རང་འབྲས་སྡུག་བསྔལ་བརྒྱུད་མར་འབྱུང་བའི་ ༼༢༢༤༽ རྐྱེན་ཡིན་པའི་ཕྱིར། ཀུན་འབྱུང་བདེན་པ་ཆོས་ཅན། སྤང་བྱ་ཡིན་ཏེ། རང་འབྲས་སྡུག་བསྔལ་གྱི་རྒྱུ་རབ་སྐྱེ་རྐྱེན་ཡིན་པའི་ཕྱིར། ནད་དང༌། འབྲས་དང༌། ཟུག་རྔུ་དང༌། སྡིག་པ་ལྟ་བུའི་རྣམ་པ་ཡིན་པའི་ཕྱིར། མཐོང་ལམ་དུ་བདེན་པ་མངོན་སུམ་དུ་མཐོང་བས་སྡུག་ཀུན་ལ་ཡིད་འབྱུང་བར་བྱ་བའི་ཕྱིར་མཐོང་ལམ་གྱི་སྦྱོར་བ་ངེས་འབྱེད་ཆ་མཐུན་ལ་ཞུགས། སྒོམ་ལམ་དུ་སྡུག་ཀུན་གཉིས་ལ་འདོད་ཆགས་དང་བྲལ་བར་བྱ་བའི་ཕྱིར།

སྒོམ་ལམ་གྱི་སྦྱོར་བ་མཐོང་ལམ་ལ་ཞུགས། མི་སློབ་ལམ་དུ་སྡུག་ཀུན་གཉིས་འགོག་པར་བྱ་བའི་ཕྱིར། མི་སློབ་ལམ་གྱི་སྦྱོར་བ་སྒོམ་ལམ་ལ་ཞུགས་པ་ཡིན་ནོ་ཞེས་ཆོས་མངོན་པའི་མདོ་ལས་འབྱུང་བའི་ཕྱིར། ཤེར་ཕྱིན་གྱི་མདོ་ལས་སྡུག་ཀུན་གཉིས་སོ་སོའི་ཡིད་འབྱུང་བའི་རྣམ་པའི་ངོ་བོ་ཕ་རོལ་གཉེན་པོའི་མི་མཐུན་ཕྱོགས་སུ་གྱུར་པ་དང༌། གཉེན་པོས་འཇིག་པའི་ཆོས་ཅན་གྱི་རྣམ་པ་གཉིས་དང༌། སྡུག་ཀུན་གཉིས་སོ་སོའི་འདོད་ཆགས་དང་བྲལ་བར་བྱ་བའི་རྣམ་པའི་ངོ་བོ། རང་གི་ངོ་བོ་སྐད་ཅིག་ཙམ་ཡང་གནས་པ་མེད་པས་གཡོ་བ་དང༌། འཇིག་རྒྱུ་དོན་གཞན་ལ་ལྟོས་མེད་དུ་འཇིག་པས་རབ་ཏུ་འཇིག་པའི་རྣམ་པ་གཉིས་དང༌། སྡུག་ཀུན་གཉིས་སོ་སོའི་འགོག་པར་བྱ་བའི་རྣམ་པའི་ངོ་བོ་འདི་ཕྱི་ལ་གནོད་པའི་གནས་སུ་གྱུར་པས་ན་འཇིགས་པ་དང༌། རྒྱུད་ལ་ཉེ་བ་ཙམ་གྱིས་སྡུག་བསྔལ་མྱོང་བར་བྱེད་པས་ན་ནད་འགོ་བ་དང༌། ཕན་བདེའི་ནོར་འཕྲོག་པར་བྱེད་བས་ན་འཚེ་བའི་རྣམ་པ་གསུམ་ ༼༢༢༥༽ སྟེ། རྣམ་པ་བདུན་པོ་རྣམས་གསུངས་སོ། །ངག་དོན། ཤེས་བྱ་ཆོས་ཅན། ཤེར་ཕྱིན་གྱི་མདོ་ལས་ཕ་རོལ་དང་འཇིག་པའི་ཆོས་ཅན་དང༌། གཡོ་བ་དང༌། རབ་ཏུ་འཇིག་པ་དང༌། འཇིགས་པ་དང༌། ནད་འགོ་བ་དང༌། འཚོ་བའི་རྣམ་པ་རྣམས་གསུངས་པ་ལ་རྒྱུ་མཚན་ཡོད་དེ། སྡུག་ཀུན་གཉིས་ལ་ཡིད་འབྱུང་བ་དང༌། འདོད་ཆགས་དང་བྲལ་བར་བྱ་བ་དང༌། འགོག་པར་བྱ་བའི་ཕྱིར་ཞུགས་པ་ཡིན་ནོ་ཞེས་ཆོས་མངོན་པའི་མདོ་ལས་འབྱུང་བའི་ཕྱིར། སྡུག་ཀུན་གཉིས་ཆོས་ཅན། ཡིད་འབྱུང་བར་བྱ་བ་ཡིན་ཏེ། ཕ་རོལ་གཉེན་པོའི་མི་མཐུན་ཕྱོགས་སུ་གྱུར་པ་དང༌། གཉེན་པོས་འཇིག་པའི་ཆོས་ཅན་ཡིན་པའི་ཕྱིར། དེས་ཕྱི་མ་གཉིས་རིགས་འགྲེ། འགོག་བདེན་ལ་རྣམ་པ་བདུན་ཏེ་མ་རིག་པ་འགོག་པའི་ངོ་བོ། ཡུལ་ཅན་ཉོན་མོངས་པས་དབེན་པས་ན་ཡུལ་བདག་མེད་པའི་རྣམ་པ་དང༌། སྡུག་བསྔལ་ཉེ་བར་ཞི་བས་ན་ཞི་བའི་རྣམ་པ་དང༌། བདེ་ཞིང་གཙང་བས་གྱ་ནོམ་པའི་རྣམ་པའི་བདག་ཉིད་སྡུག་བསྔལ་དང་མི་གཙང་བས་དབེན་པ་དང༌།

གཏན་དུ་ཕན་པའི་གནས་སུ་ངེས་པར་འབྱུང་བའི་མཚན་ཉིད། ཇི་ལྟར་ངེས་པར་འབྱུང་བར་ནི། བདག་དང་བདག་གི་བའི་ངོ་བོས་སྟོང་པ་ཉིད་དང༌། འདུས་བྱས་ཀྱི་མཚན་མ་མེད་པ་དང༌། ཁམས་གསུམ་ལ་སྨོན་པ་མེད་པ་དང༌། གང་ངེས་པར་འབྱུང་བ་ནི། སླར་འཁོར་བར་མངོན་པར་འདུ་བྱེད་པ་མེད་པའི་རྣམ་པ་རྣམས་སོ། །འགོག་བདེན་ཆོས་ཅན། མངོན་དུ་བྱ་བ་ 

༼༢༢༦༽ ཡིན་ཏེ། འགོག་པ་དང༌། ཞི་བ་དང༌། གྱ་ནོམ་པ་དང༌། ངེས་འབྱུང་གི་རྣམ་པའི་བདག་ཉིད་ཡིན་པའི་ཕྱིར། ཡང་ན། འགོག་བདེན་གྱི་ཆོས་བདག་མེད་སོགས་བདུན་ཆོས་ཅན། འགོག་བདེན་གྱི་རྣམ་པ་ཡིན་ཏེ། དེའི་ཁྱད་པར་གྱི་ཆོས་ཡིན་པའི་ཕྱིར། ལམ་བདེན་ལ་རྣམ་པ་བཞི་སྟེ། ཐར་པའི་གྲོང་ཁྱེར་དུ་ཕྱིན་པར་བྱེད་པས་ན་ལམ་དང༌། མི་རིགས་པ་ཉོན་མོངས་ཀྱི་གཉེན་པོ་བྱེད་པས་ན་རིགས་པ་དང༌། སེམས་ཕྱིན་ཅི་མ་ལོག་པར་སྒྲུབ་པས་ན་སྒྲུབ་པ་དང༌། རྟག་པའི་གནས་སུ་མངོན་ཞེན་མེད་པར་འགྲོ་བས་ན་ངེས་འབྱིན་གྱི་རྣམ་པ་རྣམས་སོ། །ལམ་བདེན་ཆོས་ཅན། བསྟེན་བྱ་ཡིན་ཏེ། ལམ་རིགས་པ་སྒྲུབ་པ་ངེས་འབྱིན་ཡིན་པའི་ཕྱིར། གཉིས་པ་ནི། འཕགས་པ་ཉན་ཐོས་ལམ་ལ་ནི། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། ཉན་ཐོས་འཕགས་པའི་ལམ་བརྗོད་ནས་ངེས་འབྱེད་ཆ་མཐུན་བསྟན་པ་ལ་རྒྱུ་མཚན་ཡོད་དེ། བདེན་བཞི་མངོན་སུམ་དུ་ཤེས་པ་ནི་རྒྱུ་ངེས་འབྱེད་ཆ་མཐུན་ཐོབ་པ་སྔོན་དུ་འགྲོ་བ་ཅན་ཡིན་པས་སོ། །ཚིག་དོན་འབྱེད་པ་ནི། གྲོལ་སྡེ་གཉིས་ལྟར་ན། འཕགས་པ་ ༼༢༢༧༽ ཉན་ཐོས་ཀྱི་ལམ་ལས་བྱང་སེམས་ཆེན་པོའི་ངེས་འབྱེད་ཆ་མཐུན་དམིགས་རྣམ་གྱི་སྒོ་ནས་ཁྱད་པར་དུ་འཕགས་པར་སྟོན་ཏོ། །ཇི་ལྟར་ན། བྱང་སེམས་ཆེན་པོའི་སྦྱོར་ལམ་དྲོད་དང༌། རྩེ་མོ་དང༌། བཟོད་པ་དང༌། ཆོས་མཆོག་ནི་རིམ་པ་བཞིན་དུ་རྣམ་མཁྱེན་ཡིད་ལ་བྱིད་པས་ཕུང་པོ་ལྔའི་སྟོང་ཉིད་ཀྱི་རང་བཞིན་རྣམ་དག་རྣམས་དབྱེར་མེད་པར་རྟོགས་པའི་སྒོ་ནས་དང༌། མི་དམིགས་པར་བརྟགས་པའི་སྒོ་ནས་དང༌། རྟག་སོགས་སུ་དམིགས་པའི་ཚུལ་གྱིས་གནས་བྱ་བཀག་པའི་རྣམ་པའི་སྒོ་ནས་དང༌། རབ་དགའ་ལ་སོགས་པའི་ས་བཅུ་ལས་བརྩམས་ནས་ཐམས་ཅད་ལ་དམིགས་པའི་ཚུལ་གྱིས་གནས་བྱ་མ་ཡིན་པའི་རྣམ་པའི་སྒོ་ནས་གཟུགས་སོགས་ལ་དམིགས་པས་ཉན་ཐོས་ཀྱི་ལམ་ལས་ཁྱད་པར་དུ་འཕགས་པ་ཡིན་ནོ། །སློབ་དཔོན་ལྟར་ན་སྦྱོར་ལམ་དྲོད་ལ་གནས་པའི་ཉན་ཐོས་ཆོས་ཅན།

གཟུགས་སོགས་ཀྱི་སྟོང་ཉིད་རྣམས་དོན་དམ་པར་ཕན་ཚུན་ཐ་དད་མེད་པར་རྟོགས་པའི་རྣམ་པའི་སྒོ་ནས་བདེན་བཞི་ལ་དམིགས་ཏེ་བསྒོམ་པ་ལ་དགོས་པ་ཡོད་དེ། དེའི་སྒོ་ནས་དེ་ལ་དམིགས་ཏེ་བསྒོམས་པས་ངེས་འབྱེད་ཆ་མཐུན་དྲོད་སྐྱེ་ཞིང་འཕེལ་བའི་ཕྱིར། གཟུགས་སོགས་ཆོས་ཅན། དོན་དམ་པར་ཁྱོད་ཀྱི་སྟོང་ཉིད་རྣམས་ཕན་ཚུན་ཐ་དད་མེད་དེ། ཁྱོད་དོན་དམ་པར་རང་གི་ངོ་བོས་སྟོང་པའི་ཕྱིར། སྦྱོར་ལམ་རྩེ་མོ་དང་བཟོད་པ་དང་ཆོས་མཆོག་ལ་གནས་པའི་ཉན་ཐོས་ཆོས་ཅན། གཟུགས་སོགས་བདེན་པར་མ་དམིགས་པར་རྟོགས་པའི་རྣམ་པའི་སྒོ་ནས་དང༌། གཟུགས་ ༼༢༢༨༽ སོགས་རྟག་སོགས་སུ་དམིགས་པའི་ཚུལ་གྱིས་གནས་བྱ་བཀག་པའི་རྣམ་པའི་སྒོ་ནས་དང༌། མདོ་ལས་རྒྱས་པར་བསྟན་པ་རབ་དགའ་ལ་སོགས་པའི་ས་བཅུ་ལས་བརྩམས་ནས། ཆོས་ཐམས་ཅད་ལ་བདེན་པར་མི་དམིགས་པའི་རྣམ་པའི་སྒོ་ནས་བདེན་བཞི་ལ་དམིགས་ཏེ་བསྒོམ་པ་ལ་དགོས་པ་ཡོད་དེ། དེའི་སྒོ་ནས་དེ་ལ་དམིགས་ཏེ་བསྒོམས་པས་གོ་རིམ་བཞིན་དུ་ངེས་འབྱེད་ཆ་མཐུན་རྩེ་མོ་དང་བཟོད་པ་དང་ཆོས་མཆོག་སྐྱེ་ཞིང་འཕེལ་བའི་ཕྱིར། གཟུགས་སོགས་ཆོས་ཅན། བདེན་པར་མ་དམིགས་པ་ཡིན་ཏེ། རྟགས་སྔ་མ་དྲོད་བཞིན་ནོ། །ཆོས་ཅན། རྟགས་སོགས་སུ་དམིགས་པའི་ཚུལ་གྱིས་གནས་བྱ་བཀག་པ་ཡིན་ཏེ། རྟགས་སྔ་མ་དེ་བཞིན་དུའོ། །ཇི་ལྟར་བཀག་ན། གཟུགས་རྟག་པ་ཡང་མ་ཡིན། མི་རྟག་པ་ཡང་མ་ཡིན། བདེ་བ་ཡང་མ་ཡིན། སྡུག་བསྔལ་བ་ཡང་མ་ཡིན་ཞེས་པ་ལ་སོགས་པའི་ཚུལ་གྱིས་བཀག་གོ །ཤེས་བྱ་ཆོས་ཅན། རབ་དགའ་ལ་སོགས་པའི་ཆོས་རྣམས་དེ་ཁོ་ནར་གནས་བྱ་མ་ཡིན་ཏེ། གང་གི་ཕྱིར་ན་སངས་རྒྱས་དེ་བཞིན་གཤེགས་པས་བྱང་ཆུབ་མངོན་པར་རྫོགས་པར་སངས་རྒྱས་ནས། ཆོས་རྣམས་དེ་ཁོ་ནར་གནས་བྱར་མ་གཟིགས་པའི་ཕྱིར་ཞེས་བྱ་བ་ཚད་མའི་སྐྱེ་བུས་མ་དམིགས་པའི་གཏན་ཚིགས་ཀྱི་འཐད་པས་གྲུབ་བོ། །མདོར་ན། ཉན་ཐོས་ཀྱི་ངེས་འབྱེད་ཆ་མཐུན་གྱི་མཚན་ཉིད། རང་རྒྱུ་ཚོགས་ལམ་རྫོགས་རྗེས་ཀྱི་ཉན་ཐོས་སོ་སྐྱེའི་སྒོམ་བྱུང་གཙོ་བོར་གྱུར་པ།

དབྱེ་ན། དྲོད་རྩེ་མོ་བཟོད་པ་ཆོས་ ༼༢༢༩༽ མཆོག་བཞིའི་མཚན་ཉིད། རིམ་པ་བཞིན། གང་ཞིག མཐོང་ལམ་རྣམ་པར་མི་རྟོག་པའི་ཡེ་ཤེས་ཀྱི་མི་སྐྱེ་བའི་སྔ་ལྟས་སུ་གྱུར་པ། གང་ཞིག མི་མཐུན་ཕྱོགས་ཀྱིས་གཡོ་བའི་ནང་ནས་མཆོག་ཏུ་གྱུར་པ། གང་ཞིག་གི་མི་མཐུན་ཕྱོགས་ཀྱིས་མི་གཡོ་བའི་ནང་ནས་ཆུང་ངུ༌། གང་ཞིག འཇིག་རྟེན་པའི་རྟོགས་པ་རྣམས་ཀྱི་ནང་ནས་བཟོད་པ་ལས་མཆོག་ཏུ་གྱུར་པ། གཉིས་པ་རང་སངས་རྒྱས་ཀྱི་ལམ་ལ་ཁྱད་ཞུགས་པར་བསྟན་པ་དང༌། ཁྱད་པར་ཅན་ལམ་དངོས་དང༌། རྒྱུ་ངེས་འབྱེད་ཆ་མཐུན་དང་གསུམ་ལས། དང་པོ་ནི། རང་བྱུང་བདག་ཉིད་རྟོགས་པའི་ཕྱིར། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཉན་ཐོས་ ༼༢༣༠༽ ཀྱི་ལམ་གྱི་མཇུག་ཐོག་ཏུ་རང་སངས་རྒྱས་ཀྱི་ལམ་དངོས་འཆད་རིགས་སོ་ཞེ་ན། ཐེག་པ་གསུམ་རིམ་གྱིས་བགྲོད་པར་བྱ་བ་ཡིན་པའི་ཕྱིར། ཉན་ཐོས་ཀྱི་ལམ་གྱི་མཇུག་ཐོག་ཏུ་རང་སངས་རྒྱས་ཀྱི་ལམ་དངོས་བརྗོད་པར་རིགས་མོད། དེ་ལྟ་ན་ཡང་རེ་ཞིག་རང་སངས་རྒྱས་ཀྱི་ལམ་གྱི་ཐོག་མར་རང་སངས་རྒྱས་ཀྱི་ལམ་ཉན་ཐོས་ཀྱི་ལམ་ལས་ཁྱད་ཞུགས་པ་ཉིད་དུ་སྒྲུབ་བྱེད་རང་སངས་རྒྱས་ཀྱི་ལམ་བགྲོད་ཚུལ་དང་ཆོས་སྟོན་ཚུལ་བསྟན་པ་འདི་ཆོས་ཅན། དགོས་པ་ཡོད་དེ། ཉན་ཐོས་ཀྱི་ལམ་རྣམས་ལས་རང་སངས་རྒྱས་དེ་དག་གི་ལམ་ཇི་ལྟར་ཁྱད་པར་དུ་འཕགས་པའི་རྒྱུ་མཚན་གང་གིས་ན་རང་སངས་རྒྱས་དེ་དག་གི་ལམ་ཉན་ཐོས་ཀྱི་ལམ་ལས་གཞན་བས་སྙམ་པའི་དོགས་པ་བསུ་ནས་དེ་བསལ་བའི་ཆེད་ཡིན་པའི་ཕྱིར། ཚིག་དོན་འབྱེད་པ་ལ། ཤུགས་བསྟན་ཉན་ཐོས་ཀྱི་ལམ་དམན་པའི་རྒྱུ་མཚན། དངོས་བསྟན་རང་སངས་རྒྱས་ཀྱིས་ལམ་ཁྱད་པར་དུ་འཕགས་པའི་རྒྱུ་མཚན་ནོ། །དང་པོ་ནི། ཉན་ཐོས་ཀྱི་ལུང་ལས་ཉན་ཐོས་འདོད་ཁམས་པ་སྲིད་པ་ཐ་མ་པ་རྣམས་ནི་རང་གིས་བྱང་ཆུབ་ཐོབ་པ་སློབ་དཔོན་གཞན་གྱིས་སྒྲ་བཅས་ཀྱི་སྒོ་ནས་ཆོས་བསྟན་པ་ལ་ངེས་པར་ལྟོས་དགོས་ལ། འདོད་པའི་རྟེན་ཅན་གྱི་ཉན་ཐོས་དགྲ་བཅོམ་པ་རྣམས་ནི་རང་ཉིད་ཆོས་ཉན་པ་ངག་ཏུ་བརྗོད་པ་ལ་ལྟོས་དགོས་པར་མ་ཟད་རང་གི་གདུལ་བྱ་གཞན་དག་ཀྱང་དགེ་བཅུ་སོགས་ལ་འཇུག་པར་བྱེད་པའི་ཆེད་དུ་ཆོས་སྟོན་པ་ཡང་ངག་ཏུ་བརྗོད་པ་དང་བཅས་པ་ལ་ངེས་པར་

༼༢༣༡༽ ལྟོས་དགོས་སོ་ཞེས་འབྱུང་བས་ན། དེ་གཉིས་ཀྱི་རྟོགས་པ་ནི་རང་སངས་རྒྱས་ཀྱི་རྟོགས་པ་ལས་དམན་ནོ། །ངག་དོན། ཉན་ཐོས་འདོད་ཁམས་པ་སྲིད་པ་ཐ་མ་བ་ཆོས་ཅན། ཁྱོད་ཀྱི་རྟོགས་པར་རང་སངས་རྒྱས་ཀྱི་རྟོགས་པ་ལས་དམན་ཏེ། ཁྱོད་ཀྱིས་རང་གིས་བྱང་ཆུབ་ཐོབ་པ་སློབ་དཔོན་གཞན་གྱིས་སྒྲ་བཅས་ཀྱི་སྒོ་ནས་ཆོས་བསྟན་པ་ལ་ངེས་པར་ལྟོས་དགོས་པའི་ཕྱིར། དེས་རིགས་གཅིག་ཀྱང་འགྲེ། གཉིས་པ་ལ་ལམ་འགྲོ་ཚུལ་དང༌། ཆོས་བསྟན་ཚུལ་གྱི་སྒོ་ནས་ཁྱད་ཞུགས་པར་བསྟན་པ་གཉིས་ལས། དང་པོ་ནི། བསེ་རུ་ལྟ་བུའི་རང་སངས་རྒྱས་ཀྱི་རིགས་ཅན་ཐེག་འབྲིང་སྲིད་པ་ཐ་མ་པ་རྣམས་ནི་སྔོན་ཚོགས་ལམ་གྱི་དུས་སུ་སྡེ་སྣོད་གསུམ་གྱི་དོན་ལ་ཐོས་པ་སྦྱངས་ཏེ་མཁས་པར་བྱས་པ་དང༌། སོགས་པ་སློབ་དཔོན་གཞན་ལ་མ་ལྟོས་པར་རང་གིས་ཐོབ་པའི་ཤེས་རབ་ཀྱིས་ལམ་བགྲོད་པར་གྱུར་ཅིག་ཅེས་པའི་སྨོན་ལམ་མངོན་པར་འདུས་བྱས་པའི་མཐུས་སློབ་དཔོན་གཞན་གྱིས་སྒྲ་བཅས་ཀྱི་སྒོ་ནས་ཆོས་བསྟན་པ་ལ་ལྟོས་མི་དགོས་པར་བདག་ཉིད་ཀྱིས་ཐོབ་པའི་ལམ་གྱིས་རང་བྱུང་གི་བྱང་ཆུབ་ཐོབ་པར་འགྱུར་བ་དེ་ཡིན་པའི་ཕྱིར། བསེ་རུ་ལྟ་བུའི་རང་སངས་རྒྱས་ཀྱི་རིགས་ཅན་ཐེག་འབྲིང་སྲིད་པ་ཐ་མ་པ་དེ་དག་ལ་ཡོངས་འཛིན་སངས་རྒྱས་དང་བྱང་སེམས་གཞན་གྱིས་སྒྲ་བཅས་ཀྱི་སྒོ་ནས་ཆོས་བསྟན་པ་ལ་ལྟོས་མི་དགོས་པར་རང་བྱུང་གི་བྱང་ཆུབ་འཐོབ་བོ་ཞེས་བྱ་བ་ནི། བསེ་རུ་ལྟ་བུའི་རང་སངས་རྒྱས་ཀྱི་ཡེ་ཤེས་ནི་ཉན་ཐོས་ ༼༢༣༢༽ ཀྱི་ལམ་ལས་ཟབ་པ་ཁྱད་ཞུགས་པ་གཅིག་ཏུ་མངོན་པར་བརྗོད་པ་ཡིན་ནོ། །དེས་སྔོན་འབྲས་བུ་མ་ཐོབ་པ་དང༌། ཐོབ་པའི་ཚོགས་དང་སྤྱོད་པ་གཉིས་ལ་ཡང་རིགས་འགྲེའོ། །ངག་དོན། བསེ་རུ་ལྟ་བུའི་རང་སངས་རྒྱས་ཀྱི་རིགས་ཅན་ཐེག་འབྲིང་སྲིད་པ་ཐ་མ་པ་ཆོས་ཅན། ཁྱོད་ཀྱི་ཡེ་ཤེས་ནི་ཉན་ཐོས་ཀྱི་ལམ་ལས་ཁྱད་ཞུགས་པ་ཡིན་ཏེ། ཁྱོད་སློབ་དཔོན་གཞན་གྱིས་སྒྲ་བཅས་ཀྱི་སྒོ་ནས་ཆོས་བསྟན་པ་ལ་ལྟོས་མི་དགོས་པར་བདག་ཉིད་ཀྱིས་ཐོབ་པའི་ལམ་གྱིས་རང་བྱུང་གི་བྱང་ཆུབ་འཐོབ་པར་འགྱུར་བའི་ཕྱིར།

གཉིས་པ་ལ་དངོས་དང་རྩོད་པ་སྤང་བ་གཉིས་ལས། དང་པོ་ནི། ཀྱང་གི་སྒྲས་བསྟན་ཏེ། བསེ་རུ་ལྟ་བུའི་རང་སངས་རྒྱས་དེ་དག་ནི་རང་གིས་ལམ་གྱིས་ཐོབ་པའི་ཡེ་ཤེས་དང༌། སོགས་པ་སྨོན་ལམ་གྱི་མཐུས་སྒྲ་མེད་ལུས་ཀྱི་སྒོ་ནས་ཆོས་བསྟན་པས་གདུལ་བྱ་གཞན་དགེ་བ་བཅུ་དང་སྦྱིན་སོགས་ལ་འཇུག་པར་བྱེད་པ་དེའི་ཕྱིར། དེས་སྒྲ་བཅས་ཀྱི་སྒོ་ནས་ཆོས་བསྟན་པ་ལ་བརྟེན་ནས་དེའི་གདུལ་བྱས་ ༼༢༣༣༽ དེ་དག་གི་ཡེ་ཤེས་མི་རྟོགས་པ་ཉིད་ནི་བསེ་རུ་ལྟ་བུའི་རང་སངས་རྒྱས་ཀྱི་ཡེ་ཤེས་ནི་ཉན་ཐོས་ཀྱི་ལམ་ལས་ཟབ་པ་ཁྱད་ཞུགས་པ་གཉིས་པ་ཡིན་པ་མངོན་པར་བརྗོད་དོ། །ངག་དོན། བསེ་རུ་ལྟ་བུའི་རང་སངས་རྒྱས་ཆོས་ཅན། ཁྱོད་ཀྱི་ཡེ་ཤེས་ནི་ཉན་ཐོས་ཀྱི་ལམ་ལས་ཁྱད་ཞུགས་པ་ཡིན་ཏེ། ཁྱོད་ཀྱིས་རང་གི་གདུལ་བྱ་ལ་ཡེ་ཤེས་དང་སྨོན་ལམ་གྱི་མཐུས་སྒྲ་མེད་ལུས་ཀྱི་སྒོ་ནས་ཆོས་བསྟན་པས་གདུལ་བྱ་དགེ་བཅུ་སོགས་ལ་འཇུག་པར་བྱེད་པའི་ཕྱིར། ཆོས་ཅན། ཁྱོད་ཀྱིས་སྒྲ་བཅས་ཀྱི་སྒོ་ནས་ཆོས་བསྟན་པ་ལ་བརྟེན་ནས་ཁྱོད་ཀྱི་གདུལ་བྱས་ཁྱོད་ཀྱི་ཡེ་ཤེས་མི་རྟོགས་པ་ཡིན་ཏེ། ཁྱོད་ཀྱི་རང་གི་གདུལ་བྱ་ལ་སྒྲ་བཅས་ཀྱི་སྒོ་ནས་ཆོས་བསྟན་པ་མེད་པའི་ཕྱིར། ཁྱབ་སྟེ། འཆད་པ་པོས་ཉན་པ་པོ་ལ་སྒྲར་བརྗོད་པའི་ཆོས་བསྟན་པའི་སྒོ་ནས་ཉན་པ་པོ་རྣམས་ཀྱིས་འཆད་པ་པོའི་ཤེས་པའི་རྩལ་རྟོགས་པར་བྱེད་ན་འཆད་པ་པོས་ཉན་པ་པོ་ལ་སྒྲར་བརྗོད་པའི་ཆོས་བསྟན་དགོས་པའི་ཕྱིར། གཉིས་པ་ལ་རྩོད་པ་ནི། སྒྲ་མེད་པར་ཆོས་སྟོན་པ་འགལ་ལོ་ཞེ་ན། ལན་ནི། གང་གང་དོན་ནི་གང་གང་ལ། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། གང་གང་དོན་ནི་གང་ ༼༢༣༤༽ གང་ལ། །ཞེས་སོགས་ཀྱི་ཚིགས་བཅད་གཅིག་ཆོས་ཅན། དགོས་པ་ཡོད་དེ། ཇི་ལྟར་སྒྲ་མེད་པར་ཆོས་སྟོན་སྙམ་པའི་དོགས་པ་བསུས་ནས་དེ་བསལ་བའི་ཆེད་ཡིན་པའི་ཕྱིར། ཚིག་དོན་འབྱེད་པ་ནི། སློབ་མ་གང་དང་གང་ཞིག་བདེན་བཞི་སོགས་དོན་གང་དང་གང་ལ་རྣམ་པ་མི་རྟག་སོགས་ཇི་ལྟ་ཇི་ལྟར་ཉན་པར་འདོད་པ་དེ་དང་དེའི་རྣམ་པར་ཤེས་པ་ལ་བདེན་བཞི་ལ་སོགས་པའི་དོན་དེ་དང་དེ་རང་སངས་རྒྱས་ཀྱི་ངག་ཏུ་བརྗོད་པའི་སྒྲ་མེད་ཀྱང་སྨོན་ལམ་དང་ཡེ་ཤེས་ཀྱི་མཐུས་ལུས་ཀྱི་སྒོ་ནས་བདེན་བཞི་ལ་སོགས་པའི་ཆོས་བསྟན་པས་ཇི་ལྟར་ཤེས་པར་འདོད་པའི་རྣམ་པ་དེ་དང་དེ་ཁོ་ན་ལྟར་སྣང་བར་འགྱུར་བས་སྒྲ་མེད་པར་ཆོས་སྟོན་པ་ཡོད་པས་འགལ་བའི་སྐྱོན་མེད་དོ། །དཔེར་ན་བྱང་ཆུབ་སེམས་དཔའ་གཅིག་གིས་འདི་ལྟར་བདག་སངས་རྒྱས་ནས་བརྗོད་པ་མེད་པར་ཆོས་སྟོན་པར་གྱུར་ཅིག་ཅེས་སྨོན་ལམ་བཏབ་བོ། །དེ་སངས་རྒྱས་པ་ན་སྨོན་ལམ་གྱི་མཐུས་སྒྲ་མེད་པར་ཆོས་སྟོན་པ་དེ་བས་ན་ཆོས་སྟོན་ཚུལ་སངས་རྒྱས་དང་འདྲ་བའི་ཕྱིར།

རང་སངས་རྒྱས་ཉིད་ཀྱི་གནས་སྐབས་ན་ཡང་དེ་བཞིན་ནོ། །ངག་དོན། རང་སངས་རྒྱས་ཆོས་ཅན། སྒྲ་མེད་པར་ཆོས་སྟོན་པ་ཡོད་དེ། ཁྱོད་ཀྱིས་ཆོས་སྟོན་པའི་ཚེ་ངག་ཏུ་བརྗོད་པའི་སྒྲ་མེད་ཀྱང་ལུས་ཀྱི་སྒོ་ནས་ཆོས་བསྟན་པས་རང་གིས་གདུལ་བྱས་ཇི་ལྟར་ཉན་པར་འདོད་པ་དེ་ཁོ་ན་ལྟར་དེའི་རྣམ་པར་ཤེས་པ་ལ་སྣང་བས་སོ། །ཆོས་ཅན། ཁྱོད་ཀྱིས་ཆོས་སྟོན་པའི་ ༼༢༣༥༽ ཚེ་ངག་ཏུ་བརྗོད་པའི་སྒྲ་མེད་དེ། ཁྱོད་ཀྱིས་ཆོས་སྟོན་པའི་ཚེ་མ་བརྟགས་མ་དཔྱད་པར་ཡང་ཚིག་ཏུ་མི་སྨྲ། བརྟགས་ཤིང་དཔྱད་ནས་ཀྱང་ཚིག་ཏུ་མི་སྨྲ་བས་སོ། །ཆོས་ཅན། ཁྱོད་ཀྱིས་ཆོས་སྟོན་པའི་ཚེ་མ་བརྟགས་མ་དཔྱད་པར་ཚིག་ཏུ་མི་སྨྲ་བ་ཡིན་ཏེ། ཁྱོད་ཀྱིས་ཆོས་སྟོན་པའི་ཚེ་ཚིག་ཏུ་སྨྲ་ན་བརྟགས་དཔྱད་བྱ་དགོས་པའི་ཕྱིར། ཆོས་ཅན། ཁྱོད་ཀྱིས་ཆོས་སྟོན་པའི་ཚེ་བརྟགས་ཤིང་དཔྱད་ནས་ཚིག་ཏུ་མི་སྨྲ་བ་ལ་རྒྱུ་མཚན་ཡོད་དེ། ཡིད་ཀྱི་བརྗོད་པ་རྟོག་དཔྱོད་ནི་རྣམ་གཡེང་ཡིན་ལ། དེ་ཡང་ཏིང་ངེ་འཛིན་གྱི་རྒྱུད་འཁྲུག་བྱེད་ཡིན་པར་རྟོགས་ནས་ཁྱོད་ཆོས་སྟོན་པའི་ཚེ་བརྟགས་ཤིང་དཔྱད་ནས་ཚིག་ཏུ་མི་སྨྲ་བའི་ཕྱིར། ཆོས་ཅན། ཁྱོད་ཀྱིས་སྒྲ་མེད་པར་ཆོས་སྟོན་པ་མི་འགལ་ཏེ། ཆོས་སྟོན་པའི་སྒྲའི་དགོས་པ་ནི་འཆད་པ་པོས་ཆོས་བརྗོད་པ་ལྟར་བརྗོད་པར་བྱ་བའི་ཆོས་རྟོགས་པའི་རྟོགས་པ་ཉན་པ་པོའི་རྣམ་པར་ཤེས་པ་ལ་ཤིན་ཏུ་བསྐྲུན་ཅིང་བསྐྱེད་པ་འདི་ཡིན་ལ། དེ་ཁྱོད་ཀྱིས་ལུས་ཀྱི་སྒོ་ནས་ཆོས་བསྟན་པ་ལ་ཡང་ཡོད་པའི་ཕྱིར། གཉིས་པ་ནི། གཟུང་དོན་རྟོག་པ་སྤང་ཕྱིར་དང༌། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་རང་སངས་རྒྱས་ཀྱི་ལམ་ཉན་ཐོས་ཀྱི་ལམ་ལས་ཁྱད་ཞུགས་པ་བརྗོད་ནས་དེའི་རྗེས་སུ་རྣལ་མ་རང་སངས་རྒྱས་ཀྱི་ལམ་དངོས་བརྗོད་པ་ལ་རྒྱུ་མཚན་ཡོད་དེ། ཉན་ཐོས་ཀྱི་ལམ་ ༼༢༣༦༽ ལས་ཁྱད་ཞུགས་པ་རང་སངས་རྒྱས་རྣམས་ཀྱི་ལམ་ནི་ཉན་ཐོས་ཀྱི་ལམ་ལས་ཁྱད་པར་དུ་འཕགས་པ་ཁོ་ན་ཡིན་པས་སོ། །ཚིག་དོན་འབྱེད་པ་ནི།

ཁྱད་པར་གསུམ་གྱིས་ཐེག་ཆེན་གྱི་ལམ་ལས་དམན་ཞིང་ཉན་ཐོས་ཀྱི་ལམ་ལས་ཁྱད་པར་དུ་འཕགས་པ་དང་ལྡན་པའི་ཆོས་བསེ་རུ་ལྟ་བུས་མཚོན་པ་རང་སངས་རྒྱས་ཀྱི་ལམ་རྟོགས་པར་བྱང་སེམས་ཆེན་པོས་ལམ་ཤེས་འཆད་པའི་སྐབས་འདིར་ཤེས་པར་བྱའོ། །ཇི་ལྟར་ན། རྣམ་མཁྱེན་ཡིད་ལ་བྱེད་པས་བདེན་བཞིའི་རྣམ་པ་མི་དམིགས་པར་རྟོགས་པའི་སྒོ་ནས་ཡོན་ཏན་ཡར་ལྡན་དུ་བསྐྱེད་ཅིང་རྫོགས་པར་བྱེད་པའི་སྒོ་ནས་སོ། །འོ་ན་དེ་བྱང་སེམས་ཀྱི་རྣམ་པ་ཐམས་ཅད་དུ་བསྐྱེད་ཅིང་ཤེས་པར་བྱ་བ་ཡིན་ནམ་ཞེ་ན། བྱང་སེམས་ཀྱིས་དེ་རྣམ་པ་ཐམས་ཅད་དུ་བསྐྱེད་ཅིང་ཤེས་པར་བྱ་བ་མ་ཡིན་ཏེ། དེས་རང་བྱང་ཆུབ་མངོན་དུ་མི་བྱེད་པའི་ཕྱིར། དེས་ན། བྱང་སེམས་མཐོང་ལམ་པའི་ཡེ་ཤེས་ཆོས་ཅན། རང་སངས་རྒྱས་ཀྱི་ལམ་ཤེས་པའི་ལམ་ཤེས་ཡིན་ཏེ། རྣམ་མཁྱེན་ཡིད་ལ་བྱེད་པས་བདེན་བཞིའི་རྣམ་པ་མི་དམིགས་པར་མངོན་སུམ་དུ་རྟོགས་པའི་སྒོ་ནས་རང་སངས་རྒྱས་ཀྱི་ལམ་ཡོན་ཏན་ཡར་ལྡན་དུ་བསྐྱེད་ཅིང་རྫོགས་པར་བྱེད་པའི་སེམས་དཔའི་ཡེ་ཤེས་ཡིན་པའི་ཕྱིར། ཁྱད་པར་གསུམ་པོ་གང་ཞེ་ན། རང་སངས་རྒྱས་ཀྱི་རིགས་ཅན་མཐོང་ལམ་པའི་ཡེ་ཤེས་ཆོས་ཅན། ཉན་ཐོས་ཀྱི་ལམ་ལས་ཁྱད་པར་དུ་འཕགས་པ་ཡིན་ཏེ། གཟུང་བ་ཕྱི་རོལ་གྱི་དོན་བདེན་འཛིན་གྱི་རྟོག་ ༼༢༣༧༽ པ་སྤོང་ནུས་ཀྱི་ཡེ་ཤེས་ཡིན་པའི་ཕྱིར། ཆོས་ཅན། གཟུང་བའི་ཡུལ་ཅན་གྱི་རྟོག་པ་ཅི་རིགས་པ་སྤངས་པ་ཡིན་ཏེ། ཕྱི་རོལ་གྱི་དོན་བདེན་འཛིན་གྱི་གཉེན་པོར་སྔར་བཤད་པའི་བདེན་པ་བཞིའི་རྣམ་པ་བཅུ་དྲུག་དང༌། གཟུགས་སོགས་ཀྱི་དངོས་པོའི་གནས་ལུགས་ཇི་ལྟ་བ་བཞིན་རྟེན་འབྲེལ་བསྒོམས་པའི་རྟོགས་པ་ཡིན་པས་སོ། །ཆོས་ཅན། ཐེག་ཆེན་གྱི་ལམ་ལས་དམན་པ་ཡིན་ཏེ། རང་ལམ་དུ་འཛིན་པ་ཤེས་པ་བདེན་འཛིན་གྱི་རྟོག་པ་སྤོང་མི་ནུས་པའི་ཕྱིར་ཏེ། འཛིན་རྟོག་གི་གཉེན་པོར་ཕུང་པོ་ལྔའི་གནས་ལུགས་ཇི་ལྟ་བ་བཞིན་དུ་རྟེན་འབྲེལ་མ་བསྒོམས་པའི་ཕྱིར།

ཆོས་ཅན། ཉན་ཐོས་ཀྱི་ལམ་ལས་ཁྱད་པར་དུ་འཕགས་པའི་ཐེག་ཆེན་གྱི་ལམ་ལས་དམན་པ་ཡིན་ཏེ། རྟེན་ཆོས་རང་སངས་རྒྱས་ཀྱི་ཐེག་པས་བསྡུས་པའི་རྟོགས་པའི་རྟེན་གཞི་ཐེག་འབྲིང་སློབ་པའི་གང་ཟག་དེ་ཁྱོད་ཀྱི་ལམ་པ་གང་ཟག་གི་རྟེན་ཡིན་པའི་ཕྱིར། གསུམ་པ་ནི། བཏགས་པའི་ཆོས་ཉིད་མི་འགལ་བར། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། རང་སངས་རྒྱས་ཀྱི་འཕགས་པའི་ལམ་བསྟན་ནས་རྒྱུ་ངེས་འབྱེད་ཆ་མཐུན་བསྟན་པ་ལ་རྒྱུ་མཚན་ཡོད་དེ། རྒྱུ་ངེས་འབྱེད་ཆ་མཐུན་ཐོབ་ན་བཤད་མ་ཐག་པའི་རང་སངས་རྒྱས་ཀྱི་འཕགས་པའི་ལམ་སྐྱེ་བས་སོ། །ཚིག་དོན་འབྱེད་པ་ནི། སྦྱོར་ལམ་དྲོད་ལ་གནས་པའི་རང་སངས་ 

༼༢༣༨༽ རྒྱས་ཀྱི་རིགས་ཅན་ཐེག་འབྲིང་པ་ཆོས་ཅན། གཟུགས་སོགས་ཀུན་རྫོབ་དུ་བརྡ་ལས་བྱུང་བ་མིང་དུ་བཏགས་པ་ཙམ་ཡིན་པ་དང་དོན་དམ་པར་ཆོས་ཉིད་སྟོང་པ་ཉིད་ཡིན་པ་མི་འགལ་བར་སྟོན་པའི་རྣམ་པའི་སྒོ་ནས་བདེན་བཞི་ལ་དམིགས་ཏེ་བསྒོམ་པ་ལ་དགོས་པ་ཡོད་དེ། དེའི་སྒོ་ནས་དེ་ལ་དམིགས་ཏེ་བསྒོམས་པས་ངེས་འབྱེད་ཆ་མཐུན་དྲོད་སྐྱེ་ཞིང་འཕེལ་བའི་ཕྱིར། སྦྱོར་ལམ་རྩེ་མོ་དང་བཟོད་པ་དང་ཆོས་མཆོག་ལ་གནས་པའི་ཐེག་འབྲིང་པ་ཆོས་ཅན། གཟུགས་སོགས་དོན་དམ་པར་འཕེལ་འགྲིབ་སོགས་མེད་པའི་རྣམ་པའི་སྒོ་ནས་དང༌། གཟུགས་སོགས་ནང་ཕྱི་སོགས་སྟོང་པ་ཉིད་ཀྱི་སྒོ་ནས་བདག་གིར་མི་འཛིན་པའི་རྣམ་པའི་སྒོ་ནས་དང༌། གཟུགས་སོགས་སྐྱེ་འགག་སོགས་མེད་པའི་རྣམ་པའི་སྒོ་ནས་བདེན་བཞི་ལ་དམིགས་ཏེ་བསྒོམ་པ་ལ་དགོས་པ་ཡོད་དེ། དེའི་སྒོ་ནས་དེ་ལ་དམིགས་ཏེ་བསྒོམས་པས་ངེས་འབྱེད་ཆ་མཐུན་རྩེ་མོ་དང་བཟོད་པ་དང་ཆོས་མཆོག་སྐྱེ་ཞིང་འཕེལ་བའི་ཕྱིར། གཟུགས་སོགས་ཆོས་ཅན། དོན་དམ་པར་འཕེལ་འགྲིབ་སོགས་མེད་དེ། དོན་དམ་པར་ངོ་བོ་ཉིད་ཀྱིས་སྟོང་པའི་ཕྱིར། ཆོས་ཅན། དོན་དམ་པར་ནང་ཕྱི་ལ་སོགས་པ་སྟོང་པ་ཉིད་ཀྱི་སྒོ་ནས་བདག་གིར་གཟུང་བྱ་མ་ཡིན་ཏེ། དོན་དམ་པར་ངོ་བོ་ཉིད་ཀྱིས་སྟོང་པའི་ཕྱིར། ཆོས་ཅན། དོན་དམ་པར་སྐྱེ་འགག་སོགས་མེད་དེ། དོན་དམ་པར་ངོ་བོ་ཉིད་ཀྱིས་སྟོང་པའི་ཕྱིར། ༼༢༣༩༽ གསུམ་པ་བྱང་སེམས་ཀྱི་ལམ་ལ་མཐོང་སྒོམ་གཉིས་ལས། དང་པོ་མཐོང་ལམ་ལ། བསྡུས་དོན། ཚིག་དོན། བརྒལ་ལན་དང་གསུམ་ལས། དང་པོ་ནི། བདེན་དང་བདེན་ལ་བཟོད་པ་དང༌། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། རང་སངས་རྒྱས་ཀྱི་ལམ་གྱི་མཇུག་ཐོག་ཏུ་བྱང་ཆུབ་སེམས་དཔའི་ལམ་བསྟན་པ་ལ་རྒྱུ་མཚན་ཡོད་དེ། ཐེག་པ་གསུམ་རིམ་གྱིས་བགྲོད་པར་བྱ་བ་ཡིན་པའི་ཕྱིར། ཚིག་དོན་འབྱེད་པ་ནི། ལམ་ཤེས་འཆད་པའི་སྐབས་སུ་ཁྱད་པར་གསུམ་ལྡན་གྱི་མཐོང་ལམ་བཟོད་ཤེས་སྐད་ཅིག་མ་བཞི་ནི་མཐོང་ལམ་

༼༢༤༠༽ ཕན་ཡོན་ཆེན་པོའོ་ཞེས་བཤད་པས་ཏེ་བརྗོད་དོ། །དགོས་པ་སྐབས་དང་པོར་བསྟན་པའི་ཆོས་བཅུ་པོ་རྫོགས་པའི་སངས་རྒྱས་ཁོ་ནའི་ཡིན་གྱི་བྱང་ཆུབ་སེམས་དཔའི་མ་ཡིན་ནམ་སྙམ་པའི་དོགས་པ་བསལ་བའི་ཕྱིར་དུ་བྱམས་པས་བརྗོད་དོ། །ཁྱད་པར་གསུམ་ནི། བྱང་ཆུབ་སེམས་དཔས་བསྒོམ་པར་བྱ་བ་སྡུག་བསྔལ་ལ་སོགས་པའི་བདེན་པ་བཞི་དང་ཡུལ་དང་ཡུལ་ཅན་དུ་འབྲེལ་བ་དང་ལྡན་པ་ཚེ་འདིའི་ཡོན་ཏན་རྫོགས་པའི་བྱང་ཆུབ་ལས་ཕྱིར་མི་ལྡོག་པ། སྐྱེ་བ་གཞན་གྱི་ཡོན་ཏན་སྐྱེ་བ་སྔ་ཕྱི་དུ་མ་དྲན་པའོ། །དེ་ལ་མཐོང་ལམ་གྱི་མཚན་ཉིད། ཟག་མེད་སྒོམ་ལམ་མ་སྐྱེས་གོང་གི་འཕགས་པའི་མངོན་རྟོགས། དབྱེ་ན་བྱང་སེམས་དང་ཉན་ཐོས་དང་རང་སངས་རྒྱས་ཀྱི་མཐོང་ལམ་དང་གསུམ། མཚན་ཉིད་རིམ་པ་བཞིན། ཟག་མེད་སྒོམ་ལམ་མ་སྐྱེས་གོང་གི་བྱང་སེམས་འཕགས་པ་དང༌། ཉན་ཐོས་འཕགས་པ་དང༌། ཐེག་འབྲིང་འཕགས་པའི་མངོན་རྟོགས། བྱང་སེམས་ཀྱི་མཐོང་ལམ་ལ་དབྱེ་ན་རྩ་བའི་དབྱེ་བ། ཆོས་བཟོད་ཆོས་ཤེས། རྗེས་བརྗོད་རྗེས་ཤེས་ཏེ་སྐད་ཅིག་མ་བཞི། ཡན་ལག་གི་དབྱེ་བ་སྡུག་བསྔལ་ལ་སོགས་པའི་བདེན་པ་བཞི་པོ་རེ་རེ་ལ་ཆོས་བཟོད་ཆོས་ཤེས་རྗེས་བཟོད་རྗེས་ཤེས་བཞི་བཞིར་ཕྱེ་བས་བཅུ་དྲུག་གོ །ཉན་རང་གི་མཐོང་ལམ་ཡང་དབྱེ་བ་དེ་བཞིན་ནོ། །ངག་དོན། ཕན་ཡོན་ཆེན་པོ་དང་བཅས་པའི་མཐོང་ལམ་ཆོས་ཅན། ཁྱོད་སྐབས་གཉིས་པ་འདིར་བསྟན་པ་ལ་དགོས་པ་ཡོད་དེ། ཁྱོད་སྐབས་གཉིས་པ་འདིར་ ༼༢༤༡༽ བསྟན་པས་སྐབས་དང་པོའི་ཆོས་བཅུ་པོ་དེ་སངས་རྒྱས་ཁོ་ནའི་ཡིན་ནམ་སྙམ་པའི་དོགས་པ་སེལ་བའི་ཕྱིར། ཆོས་ཅན། སྐད་ཅིག་མ་བཅུ་དྲུག་ཡོད་དེ། རྩ་དབྱེ་བཟོད་ཤེས་སྐད་ཅིག་མ་བཞི། ཡན་ལག་གི་དབྱེ་བ་བདེན་བཞི་རེ་རེ་ལ་བཟོད་ཤེས་སྐད་ཅིག་མ་བཞི་བཞིར་ཕྱེ་བའི་ཕྱིར། གཉིས་པ་ནི། དེ་བཞིན་ཉིད་དང་སངས་རྒྱས་དག །ཅེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། དེ་བཞིན་ཉིད་དང་སངས་རྒྱས་དག

།ཞེས་སོགས་ཀྱི་ཚིགས་བཅད་ལྔ་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་མཐོང་ལམ་སྐད་ཅིག་མ་བཅུ་དྲུག་པོ་རྣམ་པ་ཇི་ལྟ་བུར་བསྒོམ་པར་བྱ་སྙམ་པའི་དོགས་པ་སེལ་བའི་ཕྱིར། རྣམ་པ་སྒོམ་ཚུལ། དོན་དམ་པར་དེ་བཞིན་ཉིད་དང་སངས་རྒྱས་གཉིས་རྟེན་དང་བརྟེན་པ་ཡུལ་དང་ཡུལ་ཅན་གྱི་རྣམ་གྲངས་ཀྱིས་གནས་པར་ཁས་ལེན་པར་མི་རིགས་པའི་རྣམ་པའི་སྒོ་ནས་ཆོས་ཐམས་ཅད་ལ་དམིགས་ཏེ་བསྒོམས་པས་མཐོང་ལམ་སྡུག་བསྔལ་ལ་ཆོས་ཤེས་པའི་བཟོད་པ་སྐྱེ་བ་ཡིན་ནོ། །མཐོང་ལམ་སྡུག་བསྔལ་ལ་ཆོས་བཟོད་ལ་གནས་པའི་བྱང་སེམས་ཆོས་ཅན། ཁྱོད་ཀྱིས་མཐོང་ལམ་སྡུག་བསྔལ་ལ་ཆོས་བཟོད་དེ་དམིགས་རྣམ་གྱི་སྒོ་ནས་སྒོམ་པ་ཡིན་ཏེ། ཁྱོད་ཀྱིས་དེ་དོན་ ༼༢༤༢༽ དམ་པར་དེ་བཞིན་ཉིད་དང་སངས་རྒྱས་གཉིས་ཡུལ་དང་ཡུལ་ཅན་གྱི་རྣམ་གྲངས་ཀྱིས་གནས་པར་ཁས་ལེན་པར་མི་རིགས་པའི་རྣམ་པའི་སྒོ་ནས་ཆོས་ཅན་ཐམས་ཅད་ལ་དམིགས་ཏེ་སྒོམ་པའི་ཕྱིར། དེས་ཕྱི་མ་ཀུན་ལའང་རིགས་འགྲེའོ། །དེ་བཞིན་ཉིད་དང་སངས་རྒྱས་གཉིས་ཆོས་ཅན། དོན་དམ་པར་ཡུལ་དང་ཡུལ་ཅན་གྱི་རྣམ་གྲངས་ཀྱིས་ཁས་ལེན་པར་མི་རིགས་ཏེ། དོན་དམ་པར་ཡུལ་དང་ཡུལ་ཅན་དུ་མེད་པའི་ཕྱིར། གཟུགས་སོགས་དོན་དམ་པར་ཆེན་པོ་མཐའ་དབུས་དང་བྲལ་བར་རྟོགས་པའི་རྣམ་པའི་སྒོ་ནས་ཆོས་ཅན་ཐམས་ཅད་ལ་དམིགས་ཏེ་བསྒོམས་པས་མཐོང་ལམ་སྡུག་བསྔལ་ལ་ཆོས་ཤེས་སྐྱེ་བ་ཡིན་ནོ། །གཟུགས་སོགས་ཆོས་ཅན། དོན་དམ་པར་མཐའ་དབུས་དང་བྲལ་བ་ཡིན་ཏེ། དོན་དམ་པར་ཆོས་དབྱིངས་ཀྱི་ངོ་བོ་ཡིན་པའི་ཕྱིར། གཟུགས་སོགས་དེ་དག་ལ་དོན་དམ་པར་འཇལ་བྱེད་ཚད་མ་མེད་པར་རྟོགས་པའི་རྣམ་པའི་སྒོ་ནས་ཆོས་ཅན་ཐམས་ཅད་ལ་དམིགས་ཏེ་བསྒོམས་པས་མཐོང་ལམ་སྡུག་བསྔལ་ལ་རྗེས་སུ་ཤེས་པའི་བཟོད་པ་སྐྱེ་བ་ཡིན་ནོ། །གཟུགས་སོགས་དེ་དག་ཆོས་ཅན། དོན་དམ་པར་འཇལ་བྱེད་ཚད་མ་མེད་དེ། རྟགས་སྔ་མ་དེ་བཞིན་དུའོ། །ནམ་མཁའ་ལ་ཚད་མེད་པ་བཞིན་གཟུགས་སོགས་དེ་དག་ལ་དོན་དམ་པར་གཟུགས་ཅན་དང་གཟུགས་ཅན་མ་ཡིན་པའི་ཚད་གཉིས་མེད་པར་རྟོགས་པའི་རྣམ་པའི་སྒོ་ནས་མན་རིགས་འགྲེའོ། །གཟུགས་སོགས་དེ་དག་ཆོས་ཅན།

དོན་དམ་པར་གཟུགས་ཅན་དང་གཟུགས་ཅན་ ༼༢༤༣༽ མ་ཡིན་པའི་ཚད་གཉིས་མེད་དེ། རྟགས་སྔ་མ་བཞིན་དུའོ། །དེ་ལ་གཟུགས་ཅན་ནི་གཟུགས་ཀྱི་ཕུང་པོ་ཡིན་ལ། དེའི་ཚད་ནི་རྡུལ་ཕྲ་རབ་ལ་བརྟེན་པའི་དབྱིབས་ཡིན། གཟུགས་ཅན་མ་ཡིན་པ་ནི་མིང་བཞིའི་ཕུང་པོ་ཡིན་ལ། དེའི་ཚད་ནི་སྐད་ཅིག་ལ་བྱེ་བྲག་ཏུ་སྨྲ་བ་འདོད་དོ། །མདོར་ན་དེ་ལྟ་བུའི་སྡུག་བསྔལ་གྱི་བདེན་པའི་རྣམ་པའི་སྒོ་ནས་སྒོམ་ཚུལ་ཡིན་ནོ། །གཟུགས་སོགས་རྟག་ཆད་དང་སྔོན་དང་ཕྱི་མཐའ་མེད་པའི་རྣམ་པའི་སྒོ་ནས་མན་འདྲ། གཟུགས་སོགས་ཆོས་ཅན། དོན་དམ་པར་རྟག་ཆད་ལ་སོགས་པའི་མཐའ་མེད་དེ། དོན་དམ་པར་ངོ་བོ་ཉིད་མེད་པས་སོ། །མཐོང་ལམ་ཀུན་འབྱུང་ལ་ཆོས་ཤེས་ཀྱི་ཡུམ་ལ་གནས་པའི་བྱང་སེམས་ནི་ཆོས་དབྱིངས་ཀྱི་ངོ་བོས་གཟུགས་སོགས་དང་དེ་བཞིན་གཤེགས་པ་གཉིས་དབྱེར་མེད་པར་རྟོགས་པའི་རྣམ་པའི་སྒོ་ནས་མན་འདྲ། སྔ་མ་དེ་བཞིན་དུ་མཐོང་ལམ་ཀུན་འབྱུང་ལ་རྗེས་བཟོད་ཀྱི་ཡུམ་ལ་གནས་པའི་བྱང་སེམས་ནི་ཆོས་དབྱིངས་ཀྱི་ངོ་བོས་ཆོས་ཐམས་ཅད་ལ་བླང་དོར་འཕེལ་འགྲིབ་སོགས་མེད་པར་སྒོམ་པའི་རྣམ་པའི་སྒོ་ནས་མན་འདྲ། ངོ་བོ་ཉིད་མེད་པར་མོས་པ་སྔོན་དུ་འགྲོ་བའི་བྱང་སེམས་སོགས་ཚད་མེད་བཞི་སྒོམ་པའི་སྒོ་ནས་མན་འདྲ། མདོར་ན། དེ་ལྟ་བུའི་ཀུན་འབྱུང་བདེན་པའི་རྣམ་པའི་སྒོ་ནས་སྒོམ་ཚུལ་ཡིན་ནོ། །གཟུགས་སོགས་ཀྱི་ངོ་བོ་གཉུག་མ་རང་བཞིན་གྱིས་སྟོང་པ་ཉིད་དུ་རྟོགས་པའི་རྣམ་པའི་སྒོ་ནས་མན་འདྲ། ཆོས་དབྱིངས་དང་མཉམ་པའི་དགེ་བའི་འབྲས་བུ་དེ་བཞིན་ ༼༢༤༤༽ གཤེགས་པ་ཐོབ་པའི་རྣམ་པའི་སྒོ་ནས་མན་འདྲ། མཐོང་ལམ་འགོག་པ་ཆོས་ཤེས་ལ་གནས་པའི་བྱང་སེམས་ཆོས་ཅན། ཆོས་དབྱིངས་དང་མཉམ་པའི་དགེ་བའི་འབྲས་བུ་དེ་བཞིན་གཤེགས་པ་འཐོབ་པ་ཡིན་ཏེ། ཚོགས་གཉིས་བསགས་པའི་མཐུས་རྫོགས་པའི་བྱང་ཆུབ་ཏུ་བགྲོད་པའི་ཕྱིར། ཡུམ་དུ་གཉེན་པོ་རྣམ་བྱང་ཐམས་ཅད་གོང་མ་རྗེས་མཐུན་པ་མ་འབྲེལ།

འོག་མ་ཡོན་ཏན་ཡར་ལྡན་དུ་ཚང་བར་བསྡུས་པའི་རྣམ་པའི་སྒོ་ནས་མན་འདྲ། ཐེག་ཆེན་གྱི་མཐོང་ལམ་འགོག་པ་ལ་རྗེས་བཟོད་ཀྱི་ཡུམ་ཆོས་ཅན། གཉེན་པོ་རྣམ་བྱང་གི་རིགས་ཐམས་ཅན་ཚང་བར་བསྡུས་པ་ཡིན་ཏེ། རྣམ་མཁྱེན་ཡིད་ལ་བྱེད་པས་སྤྲོས་བྲལ་མངོན་སུམ་དུ་རྟོགས་པའི་མཁྱེན་པ་ཡིན་པའི་ཕྱིར། མི་ལ་སོགས་པའི་ཉམ་ང་བ་ཕྱིའི་འཚེ་བ་དང༌། ནད་དང་འདོད་ཆགས་ལ་སོགས་པ་ནང་གི་འཚེ་བ་ཉེ་བར་ཞི་བའི་རྣམ་པའི་སྒོ་ནས་མན་འདྲ། ཐེག་ཆེན་གྱི་མཐོང་ལམ་འགོག་པ་ལ་རྗེས་ཤེས་ཆོས་ཅན། ཕྱི་ནང་གི་འཚེ་བ་ཅི་རིགས་པ་ཞི་བ་ཡིན་ཏེ། གཉེན་པོ་རྣམ་བྱང་གི་རིགས་ཐམས་ཅད་ཚང་བར་བསྡུས་པ་དེ་ཉིད་ཀྱིས་སོ། །མདོར་ན་དེ་ལྟ་བུ་ནི་འགོག་བདེན་གྱི་རྣམ་པའི་སྒོ་ནས་སྒོམ་ཚུལ་ཡིན་ནོ། །གཟུགས་སོགས་དང་མྱ་ངན་ལས་འདས་པ་ལ་མངོན་པར་ཞེན་པ་ཞི་བའི་རྣམ་པའི་སྒོ་ནས་མན་འདྲ། མཐོང་ལམ་ལམ་ལ་ཆོས་བཟོད་ལ་གནས་པའི་བྱང་སེམས་ཆོས་ཅན། གཟུགས་སོགས་དང་མྱང་འདས་ལ་ཞེན་པ་ཅི་རིགས་པ་ཞི་བ་ཡིན་ཏེ། དེའི་གཉེན་པོར་ཆོས་ཐམས་ཅད་ ༼༢༤༥༽ གདོད་མ་ནས་ངོ་བོ་ཉིད་མེད་པར་བསྒོམ་པས་སོ། །འདས་པ་དང་ད་ལྟར་གྱི་སངས་རྒྱས་རྣམས་ཀྱིས་བསྲུང་བ་དང་བསྐྱབ་པ་དང་སྦ་བར་མཛད་པའི་རྣམ་པའི་སྒོ་ནས་མན་འདྲ། མཐོང་ལམ་ལམ་ལ་ཆོས་ཤེས་ལ་གནས་པའི་བྱང་སེམས་ཆོས་ཅན། སངས་རྒྱས་རྣམས་ཀྱིས་བསྲུང་བསྐྱབ་སྦ་བ་མཛད་དེ། སྤྲོས་བྲལ་རྟོགས་པའི་ཤེས་རབ་དང་གཞན་དོན་གྱིས་ཐབས་མཁས་ལ་ཞུགས་པའི་སེམས་དཔའ་ཡིན་པའི་ཕྱིར། བསྲུང་བསྐྱབ་སྦ་བ་གསུམ་ནི་བསྲུང་བ་ཆུང་ངུ་དང་འབྲིང་དང་ཆེན་པོ་ཡིན་ནོ། །གཞན་དོན་དུ་སངས་རྒྱས་འདོད་པའི་བསམ་པས་བདག་ཉིད་རྣམ་མཁྱེན་གྱི་རྒྱུ་སྲོག་མི་གཅོད་པ་ལ་སོགས་པ་དགེ་བ་བཅུ་ལ་གནས་ཏེ་སེམས་ཅན་གཞན་ཡང་དེ་ལ་འགོད་བསྔགས་མཐུན་པས་དགའ་བར་བྱེད་པའི་རྣམ་པའི་སྒོ་ནས་མན་འདྲ། མཐོང་ལམ་ལམ་ལ་རྗེས་བཟོད་ལ་གནས་པའི་བྱང་སེམས་ཆོས་ཅན། ཕྲིན་ལས་ཕུན་སུམ་ཚོགས་པ་ཡིན་ཏེ།

བདག་ཉིད་རྣམ་མཁྱེན་གྱི་རྒྱུ་དགེ་བ་བཅུ་ལ་གནས་ནས་སེམས་ཅན་གཞན་ཡང་དེ་ཉིད་ལ་འགོད་བསྔགས་མཐུན་པས་དགའ་བར་བྱེད་པའི་ཕྱིར། མཐོང་ལམ་ལམ་ལ་རྗེས་ཤེས་ལ་གནས་པའི་བྱང་སེམས་སྦྱིན་སོགས་མི་ཟད་པར་འདོད་པའི་བསམ་པས་སྦྱིན་སོགས་དགེ་བ་ཐམས་ཅད་སེམས་ཅན་ཐམས་ཅད་དང་ཐུན་མོང་དུ་བྱས་ཏེ་མི་དམིགས་པའི་ཚུལ་གྱིས་རྫོགས་པའི་བྱང་ཆུབ་ཏུ་བསྔོ་བའི་རྣམ་པའི་སྒོ་ནས་ཆོས་ཐམས་ཅད་ལ་དམིགས་ཏེ་བསྒོམས་པས་མཐོང་ལམ་ལ་རྗེས་ཤེས་སྐྱེ་ཞིང་འཕེལ་བས་དེའི་སྒོ་ནས་དེ་ལ་དམིགས་ཏེ་ ༼༢༤༦༽ བསྒོམ་པ་ལ་དགོས་པ་ཡོད་དོ། །འདི་བཞིན་གོང་མ་རྣམས་ལའང་མཛོད། མཐོང་ལམ་ལམ་ལ་རྗེས་ཤེས་ལ་གནས་པའི་བྱང་སེམས་ཆོས་ཅན། དགེ་བ་ཐམས་ཅད་སེམས་ཅན་ཐམས་ཅད་དང་ཐུན་མོང་དུ་བྱས་ཏེ་མི་དམིགས་པའི་ཚུལ་གྱིས་རྫོགས་པའི་བྱང་ཆུབ་ཏུ་བསྔོས་པ་ལ་དགོས་པ་ཡོད་དེ། དེ་ལྟར་བསྔོས་པས་དགེ་བའི་རྩ་བ་ཟད་མི་ཤེས་པ་འཐོབ་པའི་ཕྱིར། མདོར་ན། དེ་ལྟ་བུ་ནི་ལམ་བདེན་གྱི་རྣམ་པའི་སྒོ་ནས་སྒོམ་ཚུལ་ཡིན་ནོ། །མཇུག་བསྡུ་བ་ནི། གོང་དུ་བསྟན་པ་དེ་ལྟ་བུའི་ཐེག་ཆེན་གྱི་བཟོད་ཤེས་རྣམས་ནི་ལམ་ཤེས་ཀྱི་སྐབས་སུ་བསྟན་པའི་སྐད་ཅིག་མ་ཡིན་ཏེ། ཕན་ཡོན་ཆེན་པོ་དང་བཅས་པའི་མཐོང་ལམ་ཡིན་པའི་ཕྱིར། གསུམ་པ་བརྒལ་ལན་ལ། རྒོལ་བ་ནི། མངོན་རྟོགས་རྒྱན་ལ་བཤད་པ་བྱེད་པའི་པཎྜི་ཏ་ཁ་ཅིག་ནི་ལམ་ཤེས་ཀྱི་མཐོང་ལམ་རྒྱས་བཤད་ཀྱི་སྐབས་འདིར་བདེན་དང་བདེན་ལ་བཟོད་པ་ཞེས་སོགས་ཀྱི་ཚིག་ལེའུར་བྱས་པའི་དོན་མཚོན་ཅིང་བརྗོད་བྱར་ལྷུར་ལེན་པ་དེ་བཞིན་ཉིད་དང་སངས་རྒྱས་དག་ཅེས་པ་ལ་སོགས་པའི་གཞུང་གིས་མཐོང་ལམ་གྱི་རྣམ་པའི་དོན་མ་བཤད་པར་མཐོང་ལམ་གྱི་སྐད་ཅིག་མ་བཅུ་དྲུག་ཉེ་བར་མཚོན་པ་ ༼༢༤༧༽ ཉི་ཚེ་བསྟན་པར་ཟད་དེ། དེའི་རྣམ་པ་ཞེས་མ་སྨོས་པར། ལམ་ཤེས་ཉིད་ཀྱི་སྐད་ཅིག་མ་ཞེས་གསུངས་པའི་ཕྱིར་རོ། །གཞན་ཡང༌། དམིགས་པ་དང་ནི་རྣམ་པ་དང༌། །ཞེས་སོགས་ཀྱི་སྐབས་སུ་བཤད་པ་དང༌།

སྔར་མ་བཤད་པ། དྲོ་བ་རྣམས་ཀྱི་དམིགས་པ་འདིར། །ཞེས་སོགས་ཀྱི་སྐབས་སུ་འཆད་པའི་ངེས་འབྱེད་ཆ་མཐུན་དང༌། སོགས་པ་གཞི་ཤེས་མཐོང་ལམ་གྱི་དོན་སྟོན་བྱེད་ཀྱི་ཚིག་ལེའུར་བྱས་པ་རྣམས་ཀྱིས་ཀྱང་དེ་རྣམས་ཀྱི་སྐད་ཅིག་མའི་དོན་ཙམ་བསྟན་པ་སྔར་གྱི་དེ་བཞིན་དུ་བལྟ་བར་བྱའོ་ཞེས་ཟེར་རོ། །ལན་ལ། དམ་བཅའ་སྔ་མ་རིགས་པས་དགག དམ་བཅའ་གཉིས་ལ་ལུང་རིགས་གཉིས་ཀས་དགག་པའོ། །དང་པོ་ནི། དེ་བཞིན་ཉིད་དང་སངས་རྒྱས་དག །ཅེས་པ་ལ་སོགས་པའི་གཞུང་གིས་རྣམ་པ་མ་བསྟན་པར་འདོད་པ་ལས་གཞན་དེས་རྣམ་པ་བསྟན་པར་འདོད་པ་སློབ་དཔོན་སེང་གེ་བཟང་པོ་ལ་སོགས་པ་དག་ན་རེ། དེ་བཞིན་ཉིད་དང་སངས་རྒྱས་དག །ཅེས་སོགས་ཀྱི་གཞུང་དེ་དག་ཆོས་ཅན། ཁྱོད་ཀྱིས་མཉམ་གཞག་ཏུ་བསྒོམ་པའི་རིམ་པ་དང༌། སོགས་པ་མཉམ་པར་མ་བཞག་པའི་དུས་སུ་ཡིད་ལ་བྱ་བའི་རིམ་པ་གང་ཡང་མ་བསྟན་པར་ཐལ། ཁྱོད་ཀྱིས་རྣམ་པའི་དོན་ཅུང་ཟད་ཀྱང་མ་བསྟན་བའི་ཕྱིར། འདོད་ན། ཆོས་ཅན། ཁྱོད་ཀྱིས་མངོན་པར་རྟོགས་པའི་རིམ་པ་ཅུང་ཟད་ཀྱང་མ་བསྟན་པར་ཐལ། ཁྱོད་ཀྱིས་མཉམ་བཞག་གི་དུས་སུ་སྒོམ་པའི་རིམ་པ་དང༌། ༼༢༤༨༽ མཉམ་པར་མ་བཞག་པའི་དུས་སུ་ཡིད་ལ་བྱ་བའི་རིམ་པ་གང་ཡང་མ་བསྟན་པའི་ཕྱིར། གཉིས་པ་ནི། དམིགས་པ་དང་ནི་རྣམ་པ་དང༌། །ཞེས་སོགས་ཀྱི་གཞུང་དེ་དག་གི་རྣམ་པ་མ་བསྟན་ན་སྔར་གྱི་རིགས་པས་ཀྱང་གནོད་ལ། སྐྱོན་གཞན་ལུང་གི་གནོད་པ་ཡང་ཡོད་དོ། །ཇི་ལྟར་ན། དམིགས་པ་དང་ནི་རྣམ་པ་དང༌། །ཞེས་བྱ་བ་ལ་སོགས་པའི་ཚིག་ལེའུར་བྱས་པའི་དོན་ཡང་ཇི་ལྟར་དྲང་ཞིང་འཆད་དེ། རྣམ་པ་དང་ཞེས་པ་དང༌། རྣམ་པ་དག་ནི་བཅུར་བཤད་དོ། །ཞེས་པ་དང་འགལ་ལོ་ཞེས་ཟེར་རོ། །སྐབས་དོན། དམིགས་པ་དང་ནི་རྣམ་པ་དང༌། །ཞེས་སོགས་ཀྱི་ཚིགས་བཅད་ཆོས་ཅན། ཁྱོད་ཀྱིས་བྱང་སེམས་ཆེན་པོའི་སྦྱོར་ལམ་དེས་ཉན་རང་གི་སྦྱོར་ལམ་ལས་རྣམ་པའི་སྒོ་ནས་ཁྱད་པར་དུ་འཕགས་པར་བསྟན་པར་མིན་པར་ཐལ། ཁྱོད་ཀྱིས་རྣམ་པ་མ་བསྟན་པའི་ཕྱིར།

རྣམ་པ་དག་ནི་བཅུར་བཤད་དོ་ཞེས་སོགས་ཀྱི་ཚིགས་བཅད་ཆོས་ཅན། སེམས་ཅན་ལ་དམིགས་པའི་རྗེས་ཐོབ་ཀྱི་རྣམ་པ་གཙོ་བོར་བསྟན་པ་མིན་པར་ཐལ། རྟགས་སྔ་མ་བཞིན་ནོ། །གཉིས་པ་སྒོམ་ལམ་ལ་བྱེད་པ་དང༌། བྱེད་པ་ཅན་གྱི་སྒོམ་ལམ་ ༼༢༤༩༽ གཉིས་ལས། དང་པོ་ནི། ཀུན་ནས་དུལ་དང་ཐམས་ཅད་ལ། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། དོན་ལ་སྐྱེ་བའི་རིམ་པ་ལྟར་བྱས་ན་མཐོང་ལམ་གྱི་མཇུག་ཐོག་ཏུ་སྒོམ་ལམ། སྒོམ་ལམ་གྱི་མཇུག་ཐོག་ཏུ་དེའི་བྱེད་པ་བརྗོད་པར་བྱ་བ་ཡིན་ཏེ། དེ་ལས་དེ་འབྱུང་བའི་ཕྱིར། དེ་ལྟར་ན་ཡང་ཐེག་ཆེན་སྒོམ་ལམ་དེའི་བྱེད་པ་ཆོས་ཅན། ཁྱོད་རེ་ཞིག་ཐེག་ཆེན་སྒོམ་ལམ་གྱི་དང་པོར་བསྟན་པ་ལ་རྒྱུ་མཚན་དང་དགོས་པ་ཡོད་དེ། ཐེག་ཆེན་སྒོམ་ལམ་སྟོན་པའི་མདོ་ཚིག་བས་ཁྱོད་སྟོན་པའི་མདོ་ཚིག་གི་བརྗོད་བྱ་ཅུང་ཉུང་བའི་རྒྱུ་མཚན་དང༌། ཐེག་ཆེན་སྒོམ་ལམ་གྱི་གདུལ་བྱ་འབྲས་བུ་ཁྱོད་ལ་མོས་ནས་ཐེག་ཆེན་སྒོམ་ལམ་ལ་གཞོལ་བ་ཉིད་དུ་གཞུག་པའི་ཕྱིར་དུ་ཁྱོད་དེའི་དང་པོར་བསྟན་པ་ཡིན་པའི་ཕྱིར། ཚིག་དོན་འབྱེད་པ་ནི། ཐེག་ཆེན་སྒོམ་ལམ་གྱི་བྱེད་པའི་མཚན་ཉིད་ནི། དེའི་འབྲས་བུ་ཡིན་པ། དེ་དབྱེ་གཞི། དབྱེ་ངོ༌། བྲལ་འབྲས་བཞི། རྣམ་སྨིན་གྱི་འབྲས་བུ་གཅིག སྐྱེས་བུ་བྱེད་འབྲས་གཅིག་སྟེ་རྣམ་པ་དྲུག་ཡིན་ནོ། །དེ་རྣམས་ལ་བྲལ་འབྲས་བཞི་ནི། 

༼༢༥༠༽ ཐེག་ཆེན་སྒོམ་ལམ་བསྒོམས་པས་རྣམ་པ་ཐམས་ཅད་དུ་སེམས་རང་དབང་ཉིད་དུ་བྱེད་པས་རང་རྒྱུད་ཀུན་ནས་དུལ་བ་དང༌། རང་རྒྱུད་དུལ་བས་དགེ་བའི་བཤེས་གཉེན་ལ་སོགས་པ་སྐྱེ་བོ་འདུད་འོས་ཐམས་ཅད་ལ་སྒོ་གསུམ་གུས་པས་འདུད་པ་དང༌། ཐེག་ཆེན་སྒོམ་ལམ་བསྒོམས་པས་འདོད་ཆགས་ལ་སོགས་པའི་ཉོན་མོངས་པ་ཟིལ་གྱིས་གནོན་ཅིང་དེ་ལས་རྒྱལ་བ་དང༌། ཐེག་ཆེན་སྒོམ་ལམ་བསྒོམས་པས་ཕ་རོལ་བདུད་ལ་སོགས་པས་བྱས་པའི་གནོད་པ་སྒྲུབ་པའི་ཡུལ་མ་ཡིན་པས་བདུད་སོགས་ཀྱི་གནོད་པས་བརྫི་བ་མེད་པ་དང་བཞི། དེ་ལ་དང་པོ་གསུམ་ནང་གི་འཚེ་བ་ཞི་བ། བཞི་པ་ཕྱིའི་འཚེ་བ་ཞི་བའོ། །རྣམ་སྨིན་གྱི་འབྲས་བུ་ནི་ཐེག་ཆེན་གྱི་སྒོམ་ལམ་བསྒོམས་པས་རྫོགས་པའི་བྱང་ཆུབ་ཏུ་འཚང་རྒྱ་བ་དང༌། སྐྱེས་བུ་བྱེད་འབྲས་ནི། ཐེག་ཆེན་གྱི་སྒོམ་ལམ་བསྒོམས་པའི་རྟེན་གྱི་ཡུལ་ས་ཕྱོགས་ཀྱང་མཆོད་པའི་རྟེན་ཉིད་དུ་བྱེད་པའོ། །ས་མཚམས་གཙོར་ཆེར་ས་གཉིས་པ་ནས་སངས་རྒྱས་སའི་བར་ན་ཡོད། ངག་དོན། ཐེག་ཆེན་གྱི་སྒོམ་ལམ་བསྒོམས་པས་རྣམ་པ་ཐམས་ཅད་དུ་སེམས་ལ་རང་དབང་ཉིད་དུ་བྱེད་པ་ཆོས་ཅན། ཐེག་ཆེན་སྒོམ་ལམ་གྱི་བྱེད་པ་ཡིན་ཏེ། དེའི་འབྲས་བུ་ཡིན་པའི་ཕྱིར། དེས་འགྲེའོ། ། ༼༢༥༡༽ གཉིས་པ་ལ་མཚམས་སྦྱར། མདོར་བསྟན། རྒྱས་པར་བཤད་པ་གསུམ་ལམ། དང་པོ་ནི། ཤེས་བྱ་ཆོས་ཅན། ཐེག་ཆེན་སྒོམ་ལམ་གྱི་བྱེད་པའི་འོག་ཏུ་ཐེག་ཆེན་གྱི་སྒོམ་ལམ་བསྟན་པ་ལ་རྒྱུ་མཚན་ཡོད་དེ། བྱེད་པ་སྟོན་པའི་མདོ་ཚིག་བས་སྒོམ་ལམ་སྟོན་པའི་མདོ་ཚིག་བརྗོད་བྱ་མང་བའི་ཕྱིར། གཉིས་པ་ནི། ཐེག་ཆེན་སྒོམ་ལམ་གྱི་མཚན་ཉིད། ཐེག་ཆེན་གྱི་མཐོང་ལམ་རྫོགས་རྗེས་སུ་ཆོས་ཉིད་ལ་རྒྱུན་ལྡན་དུ་གོམས་པར་བྱེད་པའི་རྗེས་ལ་མངོན་རྟོགས། དེ་དབྱེ་གཞི། དབྱེ་ངོ་ཐེག་ཆེན་གྱི་ཟག་བཅས་དང་ཟག་མེད་སྒོམ་ལམ་གཉིས་སོ། །འབྱེད་པའི་རྒྱུ་མཚན་ཐེག་ ༼༢༥༢༽ ཆེན་གྱི་སྒོམ་ལམ་གཞིར་བྱས་པ་ལ་ཟག་པ་ཀུན་རྫོབ་སྣ་ཚོགས་པའི་རྣམ་པ་སྣང་བ་དང་དེ་སྣང་བ་མེད་པ་གཉིས་ཡོད་པའི་བྱེ་བྲག་གིས་སོ། །དབྱེ་དོན་དེ་གཉིས་ལ་གཞི་མཐུན་མེད་དོ། །ངག་དོན།

ཐེག་ཆེན་སྒོམ་ལམ་ཆོས་ཅན། ཟག་བཅས་དང་ཟག་མེད་སྒོམ་ལམ་གཉིས་སུ་འབྱེད་པའི་རྒྱུ་མཚན་ཡོད་དེ། ཁྱོད་ལ་ཀུན་རྫོབ་སྣ་ཚོགས་པའི་རྣམ་པ་སྣང་བ་དང༌། དེ་སྣང་བ་མེད་པ་གཉིས་ཡོད་པའི་བྱེ་བྲག་གིས་དེ་གཉིས་སུ་ཕྱེ་བའི་ཕྱིར། གསུམ་པ་ལ་ཟག་བཅས་དང༌། ཟག་མེད་སྒོམ་ལམ་གཉིས། དང་པོ་ལ་མདོར་བསྟན། རྒྱས་པར་བཤད། དགོས་པའི་སྒོ་ནས་མཇུག་བསྡུ་བའོ། །དང་པོ་ནི། ཐེག་ཆེན་གྱི་སྒོམ་ལམ་གཉིས་ཡོད་པ་དེའི་ཕྱིར་ཐེག་ ༼༢༥༣༽ ཆེན་གྱི་ཟག་བཅས་སྒོམ་ལམ་གྱི་མཚན་ཉིད། གང་ཞིག ཀུན་རྫོབ་སྣ་ཚོགས་པའི་རྣམ་པ་སྣང་བ། དེ་དབྱེ་གཞི། དབྱེ་ངོ་མོས་པ་དང༌། བསྔོ་བ་དང༌། རྗེས་སུ་ཡི་རང་ཡིད་ལ་བྱེད་པ་བླ་ན་མེད་པའི་སྒོམ་ལམ་གསུམ་མོ། །འབྱེད་པའི་རྒྱུ་མཚན། ཐེག་ཆེན་གྱི་ཟག་བཅས་སྒོམ་ལམ་གཞིར་བྱས་པ་ལ། དགེ་བ་བསོག་པ་དང༌། མི་ཟད་པར་བྱེད་པ་དང༌། འཕེལ་བར་བྱེད་པ་ལ་གསུམ་ཡོད་པའི་རྒྱུ་མཚན་གྱིས་སོ། །གཉིས་པ་ལ་གསུམ་ལས། མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་ལ་དངོས་དང༌། ཕན་ཡོན་གཉིས་ལས། དང་པོ་ནི། མོས་པ་རང་གི་དོན་དང་ནི། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། མོས་བསྔོ་ཡི་རང་ཡིད་ལ་བྱེད་པ་བླ་ན་མེད་པའི་སྒོམ་ལམ་གྱི་ནང་ནས་དང་པོར་མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་བསྟན་པ་ལ་རྒྱུ་མཚན་ཡོད་དེ། དགེ་བ་མི་ཟད་པར་བྱེད་པ་དང༌། འཕེལ་བར་བྱེད་པ་ལ་དགེ་བ་བསོག་པ་སྔོན་དུ་འགྲོ་དགོས་པའི་ཕྱིར། ཚིག་དོན་འབྱེད་པ་ནི། མོས་པའི་རྒྱུ་ནི་ལུང་རིགས་རྣམ་དག་ཡིན་ལ། ཡུལ་ནི་གཞུང་ལམ་འབྲས་བུའི་ཤེར་ཕྱིན་ནོ། །ངོ་བོ་ནི། ཡུམ་ལ་དྭང་བའི་འདུན་པ་གྲོགས་ཤེས་རབ་མཚུངས་ལྡན་དང་ ༼༢༥༤༽ བཅས་པ་གཅིག་ཡིན་ནོ། །དབྱེ་བ་ནི། མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་གྱི་མཚན་ཉིད། ཐེག་ཆེན་གྱི་ཟག་བཅས་སྒོམ་ལམ་གང་ཞིག ཐབས་ཤེས་ཁྱད་པར་ཅན་གྱི་སྒོ་ནས་ཡུམ་ལ་འདུན་པ་དེ་དབྱེ་གཞི།

དབྱེ་ངོ་ལ། རྩ་བ་དང་ཡན་ལག་དང་ཉིང་ལག་གི་དབྱེ་བ་དང་གསུམ། དང་པོ་ནི། ཟག་བཅས་སྒོམ་ལམ་ལ་གསུམ་དུ་དབྱེ་བར་མ་ཟད་མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་གྱི་ངོ་བོ་དེ་ལ་རང་དོན་དང༌། གཉིས་དོན་དང༌། གཞན་དོན་མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་དང་རྣམ་པ་གསུམ་དུ་ཤེས་པར་བྱའོ། །འབྱེད་པའི་རྒྱུ་མཚན་མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་གཞིར་བྱས་པ་ལ་སྦྱོར་བས་རང་དོན་གཙོ་བོར་སྒྲུབ་ཅིང་གཞན་དོན་ཆེད་དུ་བྱ་བ་སྒྲུབ་པ་དང༌། སྦྱོར་བས་གཞན་དོན་བར་ཆད་དང་བཅས་པར་སྒྲུབ་པ་དང༌། གཞན་དོན་འབའ་ཞིག་སྒྲུབ་པ་དང་གསུམ་ཡོད་པའི་རྒྱུ་མཚན་གྱིས་སོ། །དགོས་པ་དེ་གསུམ་བསྒོམས་པས་ཇི་ལྟར་བསྒོམས་པ་བཞིན་དོན་གསུམ་དང་བསྟོད་བཀུར་བསྔགས་པ་སོགས་འཐོབ་བོ། །དེ་གསུམ་གྱི་མཚན་ཉིད། མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་གང་ཞིག སྦྱོར་བས་རང་དོན་གཙོ་བོར་སྒྲུབ་པ། གང་ཞིག གཞན་དོན་བར་ཆད་དང་བཅས་པར་སྒྲུབ་པ། གང་ཞིག གཞན་དོན་འབའ་ཞིག་སྒྲུབ་པའོ། །ས་མཚམས་ནི་དང་པོ་ས་གཉིས་པ་ནས་བཞི་པའི་བར་ན་ཡོད། གཉིས་པ་ས་ལྔ་པ་ནས་བདུན་པའི་བར་ན་ཡོད། གསུམ་པ་ས་བརྒྱད་པ་ནས་ ༼༢༥༥༽ བཅུ་པའི་བར་ན་ཡོད། འོ་ན་མོས་པ་གསུམ་སྒོམ་པའི་དང་པོར་དོན་གསུམ་མངོན་དུ་བྱེད་པར་ཐལ། དེ་གསུམ་གྱིས་ཡུམ་ལ་མོས་པ་ཇི་ལྟར་བསྒོམས་བཞིན་དོན་གསུམ་འཐོབ་པའི་ཕྱིར་ཞེ་ན། རང་དང་གཉིས་ཀ་དང་གཞན་དོན་ལ་དམིགས་པ་མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་གསུམ་ཆོས་ཅན། ཁྱོད་ཀྱིས་ཡུམ་ལ་མོས་པ་ཇི་ལྟར་བསྒོམས་པ་བཞིན་དོན་གསུམ་འཐོབ་ན་ཁྱོད་སྒོམ་པའི་དང་པོར་དོན་གསུམ་མངོན་དུ་བྱེད་མི་དགོས་པར་ཐལ། ཁྱོད་ཀྱི་ཡུམ་ལ་མོས་པ་ཇི་ལྟར་བསྒོམས་པ་བཞིན་དགེ་བའི་ཆོས་དོན་གསུམ་གྱི་རྟེན་ཡིན་ཅིང་འཐོབ་ན་ཡང་ཁྱོད་སྒོམ་པའི་དང་པོར་དོན་གསུམ་མངོན་དུ་མི་བྱེད་པའི་ཕྱིར་ཏེ། ཁྱོད་སྒོམ་ལམ་གྱི་དབང་དུ་བྱས་པའི་ལམ་ཡིན་པའི་ཕྱིར།

ཁྱབ་སྟེ། རབ་ཀྱི་མཐར་ཐུག་པ་མེད་པར་སློབ་པའི་དུས་སུ་དོན་གསུམ་མངོན་དུ་བྱས་པ་ནི་སུ་ལ་ཡང་ཡོད་པ་མ་ཡིན་པའི་ཕྱིར། ཡན་ལག་གི་དབྱེ་བ་ནི། མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་ལ་གསུམ་དུ་ཕྱེ་བར་མ་ཟད། མོས་པ་གསུམ་པོ་དེ་ཡང་ནི་ཆུང་ངུ་དང་འབྲིང་དང་ཆེན་པོར་ཕྱེ་པའི་བྱེ་བྲག་གིས་རེ་རེ་ཞིང་རྣམ་པ་གསུམ་གསུམ་དུ་འདོད། ཉིང་ལག་གི་དབྱེ་བ་ནི། མོས་པ་གསུམ་ལ་གསུམ་གསུམ་དུ་ཕྱེ་བར་མ་ཟད་མོས་པ་དགུ་པོ་དེ་ཡང་སོར་སོར་ཆུང་ངུའི་ཆུང་ངུ༌། འབྲིང༌། ཆེན་པོ། འབྲིང་གི་ཆུང་ངུ༌། འབྲིང༌། ཆེན་པོ། ཆེན་པོའི་ཆུང་ངུ༌། འབྲིང༌། ཆེན་པོར་དབྱེ་བས་རེ་རེ་ཞིང་རྣམ་པ་གསུམ་གསུམ་ཡིན་པ་དེ་ལྟར་ན་ ༼༢༥༦༽ དགུ་ཚན་གསུམ་གྱིས་མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་ལ་རྣམ་པ་ཉི་ཤུ་རྩ་བདུན་དུ་འདོད་དོ། །གཉིས་པ་ཕན་ཡོན་ནི། ཤེས་རབ་ཕ་རོལ་ཕྱིན་པ་ལ། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་བསྟན་ནས་དེའི་ཕན་ཡོན་བསྟོད་བཀུར་བསྔགས་པ་བསྟན་པ་ལ་རྒྱུ་མཚན་ཡོད་དེ། དེ་བསྒོམས་པ་ལས་དེ་འབྱུང་བའི་ཕྱིར། དགོས་པ་ཅི་ཕྱིར་བསྟན་ན། མོས་པ་དེ་བསྒོམས་པའི་བྱང་ཆུབ་སེམས་དཔའ་སྤྲོ་བ་བསྐྱེད་པའི་ཕྱིར། གོང་དུ་བསྟན་པ་དེ་ལྟར་ཡུམ་ལ་མོས་པ་ལས་སངས་རྒྱས་ཀྱི་མཆོག་གི་སྤྲུལ་པའི་སྐུ་དང་བྱང་སེམས་འཕགས་པས་བསྟོད་པ་ལ་སོགས་པ་མཛད་དོ་ཞེས་བསྟན་པའི་ཕྱིར་དུ་བསྟོད་པ་ལ་སོགས་པ་བསྟན་ནོ། །ཚིག་དོན་འབྱེད་པ་ནི། འདོད་དོ། །གང་ལ་ན། ཇི་ལྟར་མོས་པ་བསྒོམས་པ་བཞིན་དོན་གསུམ་འཐོབ་པའི་ཆོས་ཀྱི་མཚན་ཉིད་ཀྱི་ཡུམ་ལ་སྦྱོར་བས་རང་དོན་སྒྲུབ་པ་ལ་ཞུགས་པས་མོས་པ་ཡིད་ལ་བྱེད་པ་དང་པོ་རང་དོན་མོས་པ་དང༌། སྦྱོར་བས་གཉིས་དོན་སྒྲུབ་པ་ལ་ཞུགས་པའི་མོས་པ་ཡིད་ལ་བྱེད་པ་གཉིས་པ་གཉིས་དོན་མོས་པ་དང༌། སྦྱོར་བས་གཞན་དོན་ཁོ་ན་སྒྲུབ་པ་ལ་ཞུགས་པའི་མོས་པ་ཡིད་ལ་བྱེད་པ་གསུམ་པ་གཞན་དོན་མོས་པ་སྟེ་མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་གྱི་གནས་སྐབས་དགུ་ཚན་གསུམ་པོ་རྣམས་ལའོ། །ཇི་ལྟར་ན།

སོ་ ༼༢༥༧༽ སོར་དགུ་ཚན་རྣམ་པ་གསུམ་གྱི་སྒོ་ནས་གོ་རིམ་བཞིན་དུ་རང་དོན་མོས་པ་ལ་བསྟོད་པ་དང༌། གཉིས་དོན་མོས་པ་ལ་བཀུར་བ་དང༌། གཞན་དོན་མོས་པ་ལ་བསྔགས་པ་བྱས་པར་འདོད་དོ། །དགོས་པ་དེ་རྣམས་སྒོམ་པའི་བྱང་ཆུབ་སེམས་དཔའ་གོང་ནས་གོང་དུ་མངོན་པར་དགའ་བར་བྱེད་པའི་ཕྱིར་དུའོ། །གང་གིས་ན། སངས་རྒྱས་ཀྱི་མཆོག་གི་སྤྲུལ་པའི་སྐུ་དང༌། སོགས་པ་བྱང་སེམས་འཕགས་པ་རྣམས་ཀྱིས་སོ། །རྒྱུ་མཚན་དེས་ན། འདིར་བསྟན་གྱི་བསྟོད་པ་ལ་སོགས་པ་འདི་དག་ནི་དོན་ཡང་དག་པ་ཇི་ལྟ་བ་བཞིན་རྟོགས་ནས་མཛད་པའི་མཚན་ཉིད་ཅན་ཡིན་གྱི། གཅམ་བུའི་ངོ་བོ་ནི་མ་ཡིན་ནོ། །མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་གྱི་ཕན་ཡོན་བསྟོད་པའི་མཚན་ཉིད། མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་བསྒོམས་པའི་ཡོན་ཏན་ཇི་ལྟ་བ་བཞིན་རྟོགས་ནས་འདུད་པའི་ཆ། དབྱེ་ན་བསྟོད་བཀུར་བསྔགས་པ་གསུམ། དེ་གསུམ་གྱི་ཁྱད་པར་ནི་བསྟོད་པ་ཆུང་ངུ་དང་འབྲིང་དང་ཆེན་པོ་ཡིན་ནོ། །ངོ་བོ་ནི། ཡིད་ཀྱི་བསྟོད་པ་ཡིད་དད་པ། ངག་གི་བསྟོད་པ་ནི་ཡིད་གུས་པས་བསླང་སྟེ་ངག་ཏུ་ཡོན་ཏན་དང་བསྔགས་པ་བརྗོད་པ། ལུས་ཀྱི་བསྟོད་པ་ནི། ཡིད་གུས་པས་བསླང་སྟེ་ཕྱག་འཚལ་བ་ལ་སོགས་པའོ། །འདིར་ཡིད་ཀྱི་བསྟོད་པ་གཙོ་ཆེའོ། །ངག་དོན་ནི། ཤེས་བྱ་ཆོས་ཅན། འདིར་བསྟན་གྱི་བསྟོད་པ་ལ་སོགས་པ་འདི་དོན་ཡང་དག་པ་ཇི་ལྟ་བ་བཞིན་རྟོགས་ནས་མཛད་པ་ཡིན་གྱི་གཅམ་བུའི་ངོ་བོ་མ་ཡིན་ཏེ། ༼༢༥༨༽ རྫོགས་པའི་སངས་རྒྱས་མཆོག་གི་སྤྲུལ་པའི་སྐུས་ཡུམ་ལ་མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་རྣམས་ལ་ཡོན་ཏན་ཡོད་པ་དང་མཐུན་པར་བསྟོད་བཀུར་བསྔགས་པ་མཛད་པ་ཡིན་པའི་ཕྱིར། གཉིས་པ་བསྔོ་བ་ནི། ཡོངས་སུ་བསྔོ་བ་ཁྱད་པར་ཅན་ཞེས་བྱ་བ་ལ་སོགས་པར་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། མོས་པ་བསྟན་ནས་གཉིས་པ་བསྔོ་བ་ཡིད་ལ་བྱེད་པའི་སྒོམ་ལམ་བསྟན་པ་ལ་རྒྱུ་མཚན་ཡོད་དེ།

གོང་དུ་བསྟན་པ་དེ་ལྟར་ཡུམ་ལ་མོས་པ་ལས་དགེ་བ་བྱང་ཆུབ་ཏུ་བསྔོ་བ་འབྱུང་བས་སོ། །ཚིག་དོན་འབྱེད་པ་ནི། རྫོགས་པའི་བྱང་ཆུབ་ཏུ་བསྔོ་བར་བྱེད་དོ། །གང་ན་རང་གཞན་གྱི་དུས་གསུམ་དུ་བསགས་པའི་དགེ་བ་ཐམས་ཅད་དོ། །དགོས་པ། སེམས་ཅན་ཐམས་ཅད་ཀྱི་དོན་དུ་བྱང་ཆུབ་ཐོབ་པར་མི་ཟད་པར་བྱེད་པའི་ཕྱིར་དུའོ། །གང་གིས་ན། ཐེག་པ་གསུམ་གྱིས་གདུལ་བར་བྱ་བའི་སེམས་ཅན་ལ་ཐེག་པ་གསུམ་གྱིས་ལམ་སྟོན་པའི་རྒྱུའི་ངོ་བོ་བྱེད་པ་དང་ལྡན་པ་བསྔོ་བ་ཡིད་ལ་བྱེད་པ་བླ་ན་མེད་པའི་སྒོམ་ལམ་རྣམས་ཀྱིས་སོ། །གང་གི་སྒོ་ནས་ན། ཐབས་ཤེས་ཁྱད་པར་ཅན་གཉིས་ཀྱི་སྒོ་ནས་སོ། །དེ་ན་ཐེག་ཆེན་གྱི་ཟག་བཅས་སྒོམ་ལམ་གང་ཞིག ཐབས་ཤེས་ཁྱད་པར་ཅན་གྱི་སྒོ་ནས་རང་གཞན་གྱིས་བསགས་པའི་དགེ་བ་སེམས་ཅན་ཐམས་ཅད་ཀྱི་དོན་དུ་རྫོགས་པའི་བྱང་ཆུབ་ཏུ་སྒྱུར་བ་དེ་བསྔོ་བ་ཡིད་ལ་བྱེད་པ་བླ་ན་མེད་པའི་སྒོམ་ལམ་གྱི་མཚན་ཉིད་ཡིན་པས་དེ་ ༼༢༥༩༽ དབྱེ་གཞི། དབྱེ་ངོ་རྣམ་པ་བཅུ་གཉིས་སོ། །འབྱེད་པའི་རྒྱུ་མཚན། མངོན་ཞེན་བཅུ་གཉིས་ཀྱི་གཉེན་པོར་ཡུལ་བཅུ་གཉིས་ཀྱི་སྒོ་ནས་བཅུ་གཉིས་སུ་ཕྱེའོ། །བཅུ་གཉིས་པོ་གང་ཞེ་ན། སྔར་བཤད་པའི་མོས་པ་ཁྱད་པར་ཅན་ཞེས་མིང་དུ་བཏགས་པའི་བསྔོ་བ་ཡིད་ལ་བྱེད་པ་བླ་ན་མེད་པའི་སྒོམ་ལམ་གྱི་མཚན་ཉིད། ཐེག་ཆེན་གྱི་ཟག་བཅས་སྒོམ་ལམ་གང་ཞིག བླ་མེད་བྱང་ཆུབ་ལ་མི་དམིགས་པའི་ཚུལ་གྱིས་དམིགས་ཏེ་རང་གཞན་གྱིས་བསགས་པའི་དགེ་བ་སེམས་ཅན་ཐམས་ཅད་ཀྱི་དོན་དུ་རྫོགས་པའི་བྱང་ཆུབ་ཏུ་བསྒྱུར་བ། མི་དམིགས་པ་ཞེས་མིང་དུ་བཏགས་པའི་མན་འདྲ། གང་ཞིག ཟག་མེད་ཀྱི་ཕུང་པོ་ལྔ་ལ་མི་དམིགས་པའི་ཚུལ་གྱིས་མན་འདྲ། ཟག་མེད་ཀྱི་ཕུང་པོ་ལྔ་ནི་ཚུལ་ཁྲིམས་དང༌། ཤེས་རབ་དང༌། ཏིང་ངེ་འཛིན་དང༌། རྣམ་པར་གྲོལ་བ་དང༌། རྣམ་པར་གྲོལ་བའི་ཕུང་པོའོ། །ཕྱིན་ཅི་མ་ལོག་པ་ཞེས་མིང་དུ་བཏགས་པ་མན་འདྲ། གང་ཞིག བསྔོ་བར་བྱེད་པའི་སེམས་ལ་མི་དམིགས་པའི་མཚན་གྱིས་མན་འདྲ།

དབེན་པ་ཞེས་མིང་དུ་བཏགས་པའི་མན་འདྲ། གང་ཞིག བདག་གཞན་དང་ལྡན་པའི་དངོས་པོ་ལ་མི་དམིགས་པ་མན་འདྲ། དེ་བཞིན་གཤེགས་པའི་དགེ་བའི་ཚོགས་ཀྱི་རང་བཞིན་དྲན་པ་ཞེས་མིང་དུ་བཏགས་པའི་མན་འདྲ། གང་ཞིག དུས་གསུམ་གྱི་སངས་རྒྱས་ཀྱི་དགེ་བ་ལ་མི་དམིགས་མན་འདྲ། ཐབས་ལ་མཁས་པ་དང་བཅས་པའི་ཞེས་མིང་དུ་བཏགས་པ་མན་འདྲ། ༼༢༦༠༽ གང་ཞིག སྦྱིན་སོགས་དྲུག་ལ་མི་དམིགས་མན་འདྲ། མཚན་མ་མེད་པ་ཞེས་མིང་དུ་མན་འདྲ། གང་ཞིག སྔོན་པོ་ལ་སོགས་པའི་མཚན་མ་ལ་མི་དམིགས་མན་འདྲ། སངས་རྒྱས་ཀྱིས་གནང་བ་ཞེས་མིང་དུ་མན་འདྲ། གང་ཞིག ལམ་ཐམས་ཅད་ལ་མི་དམིགས་མན་འདྲ། ཁམས་གསུམ་པར་མ་གཏོགས་པར་ཞེས་མིང་དུ་མན་འདྲ། གང་ཞིག འདོད་པ་ལ་སོགས་པ་ཁམས་གསུམ་ལ་མི་དམིགས་མན་འདྲ། ཆུང་དང་འབྲིང་དང་ཆེན་པོ་ཞེས་མིང་དུ་མན་འདྲ། གང་ཞིག དགེ་བ་བཅུའི་ལས་ཀྱི་ལམ་སོགས་དང༌། རྒྱུན་དུ་ཞུགས་པ་ལ་སོགས་པ་དང༌། བླ་མེད་བྱང་ཆུབ་ལ་གནས་པ་ལ་མི་དམིགས་མན་འདྲ། སོགས་དང་པོས་བསམ་གཏན་བཞི། ཚད་མེད་བཞི། གཟུགས་མེད་བཞི། མངོན་ཤེས་ལྔའོ། །སོགས་གཉིས་པས་ཕྱིར་འོང༌། ཕྱིར་མི་འོང༌། དགྲ་བཅོམ་པའོ། །ཆུང་ངུ་དང་འབྲིང་དང་ཆེན་པོ་ཞེས་མིང་དུ་བཏགས་པའི་བསྔོ་བ་ཡིད་ལ་བྱེད་པ་བླ་ན་མེད་པའི་སྒོམ་ལམ་གསུམ་པོ་ཆོས་ཅན། བསོད་ནམས་ཆེན་པོ་འབྱུང་བའི་བདག་ཉིད་ཡིན་ཏེ། སྟོང་གསུམ་གྱི་སེམས་ཅན་ཐམས་ཅད་ཀྱིས་དགེ་བ་བཅུ་སོགས་འཐོབ་པའི་བསོད་ནམས་ཡོད་ན་དང༌། རྒྱུན་ཞུགས་སོགས་འཐོབ་པའི་དང༌། སྟོང་གསུམ་གྱི་སེམས་ཅན་ཐམས་ཅད་བླ་མེད་བྱང་ཆུབ་ལ་གནས་པ་ལ་སེམས་ཅན་དེ་སྙེད་ཀྱིས་མཆོད་པའི་བསོད་ནམས་ཡོད་ན། དེ་བས་ཁྱོད་བསྒོམས་པའི་བསོད་ནམས་ལྷག་པའི་ཕྱིར། སོ་སོར་སྦྱོར་མཛོད། ངག་དོན། ས་ ༼༢༦༡༽ གཉིས་པ་ལ་གནས་པའི་བྱང་ཆུབ་སེམས་དཔའི་རྒྱུད་ཀྱི་ཐབས་ཤེས་ཁྱད་ཅན་གྱི་སྒོ་ནས་རང་གཞན་གྱིས་བསགས་པའི་དགེ་བ་རྫོགས་པའི་བྱང་ཆུབ་ཏུ་བསྒྱུར་བའི་རྟོགས་པ་ཆོས་ཅན།

མོས་པ་ཁྱད་པར་ཅན་ཞེས་མིང་དུ་བཏགས་པའི་བསྔོ་བ་ཡིད་ལ་བྱེད་པ་བླ་ན་མེད་པའི་སྒོམ་ལམ་ཡིན་ཏེ། ཐེག་ཆེན་གྱི་ཟག་བཅས་སྒོམ་ལམ་གང་ཞིག བླ་མེད་བྱང་ཆུབ་ལ་མི་དམིགས་པའི་ཚུལ་གྱིས་དམིགས་ཏེ་རང་གཞན་གྱིས་བསགས་པའི་དགེ་བ་སེམས་ཅན་ཐམས་ཅད་ཀྱི་དོན་དུ་རྫོགས་པའི་བྱང་ཆུབ་ཏུ་བསྒྱུར་བ་ཡིན་པའི་ཕྱིར། ཆོས་ཅན་དེས་གཞན་ཐམས་ཅད་ལ་ཡང་རིགས་འགྲེའོ། །ས་མཚམས་ས་ལྷག་མ་དགུའི་རྗེས་ཐོབ་ན་ཡོད། གསུམ་པ་ཡི་རང་ནི། ཐབས་དང་མི་དམིགས་པ་དག་གིས། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། བསྔོ་བ་བསྟན་ནས་གསུམ་པ་རྗེས་སུ་ཡི་རང་ཡིད་ལ་བྱེད་པའི་སྒོམ་ལམ་བསྟན་པ་ལ་རྒྱུ་མཚན་ཡོད་དེ། གོང་དུ་བསྟན་པ་དེ་ལྟར་ལེགས་པར་བསྔོས་པ་ལས་བྱུང་བའི་བསོད་ནམས་ཡི་རང་གིས་མངོན་པར་སྤེལ་བར་བྱ་བ་ཡིན་པས་སོ། །ཚིག་དོན་འབྱེད་པ་ནི། བྱང་སེམས་ཆེན་པོས་དབུལ་པོས་གཏེར་རྙེད་པ་ལྟར་རབ་ཏུ་དགའ་བའི་སེམས་ཀྱིས་རང་གཞན་གྱིས་དུས་གསུམ་དུ་བསགས་པའི་དགེ་བའི་རྩ་བ་ལ་དམིགས་ནས་རྗེས་སུ་ཡི་རང་བར་བྱེད་པ་ཡིན་ནོ། །གང་གི་སྒོ་ནས་ན། ཀུན་རྫོབ་ཏུ་རྣམ་མཁྱེན་ཡིད་ལ་བྱེད་པའི་ཐབས་ 

༼༢༦༢༽ མཁས་དང་དོན་དམ་པར་མི་དམིགས་པར་རྟོགས་པའི་ཤེས་རབ་ཀྱི་སྒོ་ནས་སོ། །དེས་ན་ས་གཉིས་པ་ལ་གནས་པའི་སེམས་དཔའི་རྒྱུད་ཀྱི་ཐབས་ཤེས་ཁྱད་པར་ཅན་གྱི་སྒོ་ནས་རང་གཞན་གྱི་དགེ་བ་ལ་ཡི་རང་ཡིད་ལ་བྱེད་པའི་རྟོགས་པ་ནི། གང་ཞིག ཐབས་ཤེས་ཁྱད་པར་ཅན་གྱི་སྒོ་ནས་རང་གཞན་གྱི་དགེ་བ་ལ་ཡི་རང་སྒོམ་པའི་ཕྱིར། རྗེས་སུ་ཡི་རང་ཡིད་ལ་བྱེད་པ་བླ་ན་མེད་པའི་སྒོམ་ལམ་ཡིན་པའི་ཕྱིར་ལམ་ཤེས་འཆད་པའི་སྐབས་འདིར་བརྗོད་དོ། །ས་མཚམས་གོང་དང་འདྲ། གསུམ་པ་ནི། མོས་བསྔོ་ཡི་རང་གསུམ་རྒྱས་པར་བཤད་པ་དེ་ལ་བསྡུས་པའི་དོན་ནི་མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་ཆོས་ཅན། ཁྱོད་སྒོམ་པ་ལ་དགོས་པ་ཡོད་དེ། ཁྱོད་བསྒོམས་པས་བསོད་ནམས་རྒྱ་ཆེན་པོ་མངོན་པར་འདུ་བྱེད་པའི་ཕྱིར། ཇི་ལྟར་ན། གསེར་གྱི་འབྱུང་ཁུངས་བཟང་པོ་ནས་གསེར་གྱི་གར་བུ་འབྱུང་བ་བཞིན་དུའོ། །བསྔོ་བ་ཡིད་ལ་བྱེད་པ་བླ་ན་མེད་པའི་སྒོམ་ལམ་ཆོས་ཅན། ཆོས་འདྲ། ཁྱོད་བསྒོམས་པས་མོས་པས་འདུས་བྱས་པའི་བསོད་ནམས་ཏེ་རྫོགས་པའི་བྱང་ཆུབ་ཀྱི་རྒྱུར་བྱེད་པའི་ཕྱིར། ཇི་ལྟར་ན། གསེར་གྱི་གར་བུ་དེ་གསེར་མགར་མཁས་པས་བཟོ་བྱས་ཏེ་མི་ལ་སོགས་པའི་རྒྱན་དུ་བྱེད་པ་བཞིན་དུའོ། །རྗེས་སུ་ཡི་རང་ཡིད་ལ་བྱེད་པ་བླ་ན་མེད་པའི་སྒོམ་ལམ་ཆོས་ཅན། ཆོས་འདྲ། ཁྱོད་བསྒོམས་པས་བློ་མཉམ་ན་རང་གཞན་གྱི་བསོད་ནམས་བྱས་པ་མཉམ་པོ་འཐོབ་པའི་ཕྱིར། ཇི་ལྟར་ན། རྒྱན་ ༼༢༦༣༽ བཏགས་པས་རང་གཞན་ལ་མཛེས་པ་བཞིན་དུའོ་ཞེས་བྱ་བ་འདི་ཡིན་ནོ། །གཉིས་པ་ཟག་མེད་སྒོམ་ལམ་ལ། མདོར་བསྟན་པ་དང༌། རྒྱས་པར་བཤད་པ་གཉིས། དང་པོ་ནི། ཤེས་བྱ་ཆོས་ཅན། ཟག་བཅས་སྒོམ་ལམ་གྱི་འོག་ཏུ་ཟག་མེད་སྒོམ་ལམ་བསྟན་པ་ལ་རྒྱུ་མཚན་ཡོད་དེ། མོས་བསྔོ་ཡི་རང་གསུམ་སྒོམ་པ་རྣམ་པར་མི་རྟོག་པས་ཟིན་དགོས་པའི་ཕྱིར། ཐེག་ཆེན་གྱི་མཐོང་ལམ་རྫོགས་རྗེས་སུ་ཆོས་ཉིད་མངོན་སུམ་དུ་མཐོང་ཟིན་རྒྱུན་ལྡན་དུ་གོམས་པར་བྱེད་པའི་མཉམ་གཞག་ནི་ཐེག་ཆེན་གྱི་ཟག་མེད་སྒོམ་ལམ་གྱི་མཚན་ཉིད་ཡིན་པས་དེ་དབྱེ་གཞི།

དབྱེ་ན་སྒྲུབ་པ་དང་རྣམ་དག་སྒོམ་ལམ་གཉིས་སོ། །འབྱེད་པའི་རྒྱུ་མཚན་ཟག་མེད་སྒོམ་ལམ་ལ་བར་ཆད་མེད་ལམ་དང༌། རྣམ་གྲོལ་ལམ་གཉིས་ཡོད་པའི་རྒྱུ་མཚན་གྱིས་སོ། ། ༼༢༦༤༽ གཉིས་པ་ལ་སྒྲུབ་པ་སྒོམ་ལམ་དང༌། རྣམ་དག་སྒོམ་ལམ་གཉིས། དང་པོ་ནི། དེ་ཡི་ངོ་བོ་གཉིས་མཆོག་ཉིད། །ཅེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཟག་མེད་སྒོམ་ལམ་ལ་གཉིས་ཡོད་པ་དེའི་ཕྱིར། ཤེས་བྱ་ཆོས་ཅན། གཉིས་ཀྱི་ནང་ནས་དང་པོར་རྣམ་མཁྱེན་མངོན་པར་སྒྲུབ་པའི་མཚན་ཉིད་ཀྱི་སྒྲུབ་པ་སྒོམ་ལམ་བསྟན་པ་ལ་རྒྱུ་མཚན་ཡོད་དེ། བར་ཆད་མེད་ལམ་ནི་རང་འབྲས་རྣམ་གྲོལ་ལམ་གྱི་སྔོན་དུ་འགྲོ་བའི་ཕྱིར། ཚིག་དོན་འབྱེད་པ་ནི། ཐེག་ཆེན་གྱི་མཐོང་ལམ་རྫོགས་རྗེས་སུ་གཟུགས་སོགས་ཀྱི་རང་བཞིན་ཕྱིན་ཅི་མ་ལོག་པར་མངོན་སུམ་དུ་མཐོང་ཟིན་རྒྱུན་ལྡན་དུ་གོམས་པར་བྱེད་པའི་མཉམ་བཞག་བར་ཆད་མེད་ལམ་ནི་སྒྲུབ་པ་སྒོམ་ལམ་དེའི་ངོ་བོ་ཡིན་ནོ། །ངག་དོན། ས་གཉིས་པའི་མཉམ་བཞག་བར་ཆད་མེད་ལམ་ཆོས་ཅན། སྒྲུབ་པ་སྒོམ་ལམ་ཡིན་ཏེ། ཐེག་ཆེན་གྱི་མཐོང་ལམ་རྫོགས་རྗེས་སུ་གཟུགས་སོགས་ཀྱི་རང་བཞིན་ཕྱིན་ཅི་མ་ལོག་པར་མངོན་སུམ་དུ་ ༼༢༦༥༽ མཐོང་ཟིན་རྒྱུན་ལྡན་དུ་སོགས་པར་བྱེད་པའི་མཉམ་བཞག་བར་ཆད་མེད་ལམ་ཡིན་པའི་ཕྱིར། ཤེས་བྱ་ཆོས་ཅན། སྒྲུབ་པ་སྒོམ་ལམ་ནི་ཟག་བཅས་སྒོམ་ལམ་ལས་མཆོག་ཡིན་ཏེ། རྣམ་པར་མི་རྟོག་པས་མ་ཟིན་པར་གཞན་མོས་བསྔོ་ཡི་རང་ཡིད་ལ་བྱེད་པས་རྫོགས་པའི་སངས་རྒྱས་མི་འཐོབ་པའི་ཕྱིར། སྒྲུབ་པ་སྒོམ་ལམ་ཆོས་ཅན། ཆོས་ཀུན་ལ་མཚན་མར་འདུ་མི་བྱེད་དེ། ཆོས་ཐམས་ཅད་ཀྱི་རྣམ་པ་རང་བཞིན་གྱིས་མ་སྐྱེས་པར་མངོན་སུམ་དུ་རྟོགས་པའི་སྦྱོར་བ་ཡིན་པའི་ཕྱིར། དེ་རྣམ་པའོ། །བྱེད་ལས་ལ་གནས་སྐབས་ཀྱི་བྱེད་ལས་ནི། གོང་དུ་བསྟན་པ་དེ་ལྟ་བུའི་ངོ་བོ་ཉིད་དང་མཆོག་ཉིད་དང་རྣམ་པ་དང་ལྡན་པའི་སྒྲུབ་པ་སྒོམ་ལམ་གྱི་རང་སྒོམ་བྱེད་རྣལ་འབྱོར་པའི་རྒྱུད་ལ་ཆོས་རྣམས་རང་བཞིན་གྱིས་མི་དམིགས་པར་རྟོགས་པའི་རྟོགས་པ་བསྐྱེད་པ་ནི་གཏོད་པར་བྱེད་པ་ཡིན་ནོ། །ངག་དོན་སྒྲུབ་པ་སྒོམ་ལམ་ཆོས་ཅན།

ཁྱོད་བསྒོམ་པ་ལ་དགོས་པ་ཡོད་དེ། ཁྱོད་ཀྱིས་རང་སྒོམ་བྱེད་རྣལ་འབྱོར་པའི་རྒྱུད་ལ་རྣམ་པར་མི་རྟོག་པའི་ཡེ་ཤེས་བསྐྱེད་པའི་ཕྱིར། མཐར་ཐུག་གི་བྱེད་ལས་ནི། ཆོས་ཅན། དོན་ཆེན་པོ་ཡིན་ཏེ། ཁྱོད་ཀྱིས་རང་སྒོམ་བྱེད་རྣལ་འབྱོར་པས་རྫོགས་པའི་སངས་རྒྱས་འཐོབ་པར་བྱེད་པའི་ཕྱིར། ས་མཚམས་ས་ལྷག་མ་དགུའི་མཉམ་བཞག་བར་ཆད་མེད་ལམ་ན་ཡོད་དོ། ། ༼༢༦༦༽ གཉིས་པ་ལ་མཚམས་སྦྱར། རྣམ་དག་སྒོམ་ལམ་གྱི་མཐུན་རྐྱེན་དང་འགལ་རྐྱེན་བཤད། འབྲས་བུ་རྣམ་དག་སྒོམ་ལམ་དངོས་དང་གསུམ། དང་པོ་ནི། ཤེས་བྱ་ཆོས་ཅན། སྒྲུབ་པ་སྒོམ་ལམ་བསྟན་ནས་དེའི་འོག་ཏུ་ཆོས་གང་ཞིག་གཟུང་བས་རྣམ་དག་སྒོམ་ལམ་འཐོབ་པ་རྣམ་དག་སྒོམ་ལམ་འདིའི་མཐུན་རྐྱེན་དང༌། ཆོས་གང་ཞིག་བོར་བས་རྣམ་དག་འཐོབ་པ་རྣམ་དག་སྒོམ་ལམ་འདིའི་འགལ་རྐྱེན་གང་ཡིན་སྙམ་པའི་ཐེ་ཚོམ་བསལ་བའི་སྒོ་ནས་གཉིས་པ་རྣམ་དག་སྒོམ་ལམ་བསྟན་པ་ལ་དགོས་པ་ཡོད་དེ། དེའི་སྒོ་ནས་དེ་བསྟན་པས་རྣམ་དག་སྒོམ་ལམ་གྱི་མཐུན་རྐྱེན་དང་འགལ་རྐྱེན་ལེགས་པར་ཤེས་པའི་ཕྱིར། ༼༢༦༧༽ གཉིས་པ་ནི། འོ་ན་སྐྱེན་གཉིས་པོ་གང་ཞེ་ན། ས་གཉིས་པ་མན་ཆད་དུ་སངས་རྒྱས་ཀྱི་སྤྲུལ་སྐུ་བསྟེན་ནས་བསྙེན་བཀུར་གྱིས་མཉེས་པར་བྱེད་པ་དང༌། རྗེས་ཐོབ་ཏུ་སྦྱིན་སོགས་ཕར་ཕྱིན་དྲུག་ཅི་རིགས་པ་རྫོགས་པར་བྱེད་པ་དང༌། མཉམ་བཞག་ཏུ་ཞི་གནས་ལ་མཉམ་པར་འཇོག་པའི་ཐབས་ལ་མཁས་པ་གང་ཡིན་ནི་ཆོས་ཅན། རང་འབྲས་སྒོམ་ལམ་གྱི་མཐུན་རྐྱེན་ཡིན་ཏེ། རང་འབྲས་རྣམ་དག་སྒོམ་ལམ་འདི་སྒོམ་པ་ལ་མོས་པའི་རྒྱུ་ཡིན་པའི་ཕྱིར་ཏེ། དེ་ལ་ཕན་བཏགས་སྟོབས་ཀྱིས་དེའི་རྗེས་སུ་འགྲོ་ལྡོག་བྱ་ས་ཡིན་པའི་ཕྱིར། བདུད་ཀྱིས་ཟིལ་གྱིས་གནོན་ཏེ་གནོད་པ་བྱས་པ་དང༌། ཆོས་ཟབ་མོ་རང་བཞིན་སྤྲོས་བྲལ་ལ་མ་མོས་ཤིང་སྡང་བ་དང༌། ཕུང་པོ་སོགས་ལ་བདེན་པར་ཞེན་ཞིང་འཛིན་པ་དང༌། སྡིག་པ་མི་དགེ་བའི་གྲོགས་པོས་ཡོངས་སུ་ཟིན་ཏེ་འགྲོགས་པ་ནི་ཆོས་ཅན།

རྣམ་དག་སྒོམ་ལམ་སྐྱེ་བའི་འགལ་རྐྱེན་ཡིན་ཏེ། རང་འབྲས་ཆོས་སྤོང་གི་ལས་ཀྱི་རྒྱུ་ཡིན་པའི་ཕྱིར་ཏེ། དེ་ལ་ཕན་བཏགས་སྟོབས་ཀྱིས་དེའི་རྗེས་སུ་འགྲོ་ལྡོག་བྱ་ས་ཡིན་པའི་ཕྱིར། ༼༢༦༨༽ གསུམ་པ་ལ་སྤྱིར་བསྟན། ཁྱད་པར་དུ་བསྟན། ཤིན་ཏུ་བ་དང་ཅིག་ཤོས་སུ་བསྟན། ཤིན་ཏུ་བ་བྱེ་བྲག་ཏུ་བཤད་པ་དང་བཞི། དང་པོ་ནི། འབྲས་བུ་དག་པ་གཟུགས་ལ་སོགས། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་རྣམ་དག་སྒོམ་ལམ་ལམ་འཐོབ་པ་དང་མི་འཐོབ་པའི་རྒྱུ་བཤད་ནས་སྐབས་སུ་བབ་པའི་རྣམ་དག་འཕགས་བཞིའི་སྤྱིར་ཐུན་མོང་དུ་བསྟན་པ་ལ་རྒྱུ་མཚན་ཡོད་དེ། རྣམ་དག་སྒོམ་ལམ་གྱི་འགལ་རྐྱེན་སྤངས་མཐུན་རྐྱེན་ཚང་བ་ལས་རྣམ་དག་སྒོམ་ལམ་སྐྱེ་བའི་ཕྱིར། ཚིག་དོན་འབྱེད་པ་ནི། འཕགས་པའི་གང་ཟག་གི་དགེ་སྦྱོང་གི་ཚུལ་བར་ཆད་མེད་ལམ་གྱི་འབྲས་བུ་རྣམ་གྲོལ་གྱི་ལམ་དེ་ཆོས་ཅན། ཁྱོད་རང་གི་དངོས་རྒྱུ་བར་ཆད་མེད་ལམ་གྱི་ངོ་སྐལ་གྱི་སྤང་བྱ་ཐམས་ཅད་དང་བྲལ་བའི་རྣམ་དག་དེ་དང༌། ཁྱོད་ཀྱི་ཡུལ་གཟུགས་ ༼༢༦༩༽ སོགས་ཀྱི་ཆོས་ཉིད་ཁྱོད་ཀྱི་དངོས་རྒྱུ་བར་ཆད་མེད་ལམ་གྱི་ངོ་སྐལ་གྱི་སྤང་བྱས་དག་པའི་རྣམ་དག་གཉིས་དབྱེར་མེད་པ་ཡིན་ཏེ། གང་གི་ཕྱིར་ན། དེ་ལྟ་བུའི་དག་པ་དེ་གཉིས་རང་དང་སྤྱིའི་མཚན་ཉིད་སྣ་ཚོགས་པའི་སྒོ་ནས་ཐ་དད་མ་ཡིན་ཞིང༌། ཁྱད་པར་གྱི་ཆོས་མི་འདྲ་བའི་སྒོ་ནས་སོ་སོར་གཅད་དུ་མེད་པས་སོ། །ཆོས་ཅན། དེ་ལྟར་མེད་དེ། དེ་ལྟ་བུའི་རྣམ་དག་དེ་གཉིས་དག་གཞི་ཆོས་ཉིད་གཅིག་གི་སྟེང་དུ་དག་བྱ་གཟུགས་ལ་བདག་སོགས་སུ་ཞེན་པའི་དྲི་མ་གཅིག་དག་བྱེད་བར་ཆད་མེད་ལམ་གཅིག་གིས་དག་པར་བྱས་པའི་རྣམ་དག་ཡིན་པའི་ཕྱིར། དེ་ལྟར་འབྲས་བུ་དག་པས་གཟུགས་སོགས་དག་པར་བརྗོད་དོ། །རྣམ་དག་སྒོམ་ལམ་གྱི་མཚན་ཉིད། ཐེག་ཆེན་གྱི་མཐོང་ལམ་རྫོགས་རྗེས་སུ་ཆོས་ཉིད་མངོན་སུམ་དུ་མཐོང་ཟིན་རྒྱུན་ལྡན་དུ་གོམས་པར་བྱེད་པའི་མཉམ་བཞག་རྣམ་གྲོལ་ལམ།

དབྱེ་ན་ས་ལྷག་མ་དགུའི་མཉམ་བཞག་རྣམ་གྲོལ་ལམ་དགུ། ས་མཚམས་ཡང་དེ་ན་ཡོད། གཉིས་པ་ནི། ཉོན་མོངས་ཤེས་བྱ་ལམ་གསུམ་གྱི། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། གློ་བུར་རྣམ་དག་འཕགས་བཞིའི་ཐུན་མོང་དུ་བརྗོད་ནས་དེའི་ ༼༢༧༠༽ རྗེས་སུ་ཁྱད་པར་སོ་སོར་ཕྱེ་ནས་བསྟན་པ་ལ་རྒྱུ་མཚན་ཡོད་དེ། ཁྱད་པར་གྱི་སྒོ་ནས་སྤྱི་རྟོགས་དགོས་པའི་ཕྱིར། ཚིག་དོན་འབྱེད་པ་ནི། ཉན་ཐོས་ཀྱི་རྒྱུན་ཞུགས་ཀྱི་འབྲས་བུ་མཚན་གཞི། སློབ་མ་ཉན་ཐོས་ཀྱི་རྣམ་དག་ཏུ་མཚོན། རང་གི་དངོས་རྒྱུ་བར་ཆད་མེད་ལམ་གྱི་ངོ་སྐལ་གྱི་སྤང་བྱ་འདོད་ཆགས་ལ་སོགས་པའི་ཉོན་མོངས་པ་སྤངས་པའི་ཐེག་པ་ཆུང་ངུའི་རྣམ་གྲོལ་མཚན་ཉིད་དོ། །ཐེག་འབྲིང་མཐོང་ལམ་པའི་རྣམ་གྲོལ་ལམ་མཚན་གཞི། བསེ་རུ་རང་སངས་རྒྱས་ཀྱི་རྣམ་དག་ཏུ་མཚོན། རང་གི་དངོས་རྒྱུ་བར་ཆད་མེད་ལམ་གྱི་ངོ་སྐལ་གྱི་སྤང་བྱ་ཉོན་མོངས་པ་དང་ཤེས་སྒྲིབ་གཟུང་རྟོགས་སྤངས་པའི་ཐེག་པ་འབྲིང་པོའི་རྣམ་གྲོལ་མཚན་ཉིད་དོ། །བྱང་སེམས་མཐོང་ལམ་པའི་རྒྱུད་ཀྱི་རྣམ་གྲོལ་ལམ་མཚན་གཞི། རྒྱལ་སྲས་བྱང་སེམས་ཀྱི་རྣམ་དག་ཏུ་མཚོན། རང་གི་དངོས་རྒྱུ་བར་ཆད་མེད་ལམ་གྱི་ངོ་སྐལ་གྱི་སྤང་བྱ་ཐེག་པ་གསུམ་གྱི་ལམ་གསུམ་གྱི་མི་མཐུན་ཕྱོགས་སྒྲིབ་པ་གསུམ་སྤངས་པའི་ཐེག་ཆེན་སློབ་པའི་རྣམ་གྲོལ་མཚན་ཉིད་དོ། །ཆོས་དབྱིངས་ཐབས་དང་བཅས་པ་བསྒོམས་པ་ལས་བྱུང་བའི་རྣམ་དག་ཤིན་ཏུ་བ་ཆོས་ཅན། སངས་རྒྱས་ཀྱི་རྣམ་དག་ཡིན་ཏེ། ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་བཅས་པ་རྣམ་པ་ཐམས་ཅད་དུ་སྤངས་པའི་ཕྱིར། རྣམ་པ་ཐམས་ཅད་མཁྱེན་པའི་ཡེ་ཤེས་མཚན་གཞི། སངས་རྒྱས་ཀྱི་རྣམ་དག་ཏུ་མཚོན། སྒྲིབ་གཉིས་བག་ཆགས་དང་བཅས་པ་རྣམ་པ་ཀུན་སྤངས་པའི་རྣམ་གྲོལ་མཚན་ཉིད་ ༼༢༧༡༽ དོ། །དེའི་ཕྱིར་རྫོགས་པའི་སངས་རྒྱས་ཀྱི་རྣམ་དག་ནི་རྣམ་དག་ཤིན་ཏུ་བ་ཡིན་ནོ་ཞེས་དངོས་སུ་བསྟན་པས་དང་པོ་གསུམ་རྣམ་དག་ཤིན་ཏུ་བ་མིན་ཏེ།

སྒྲིབ་པ་ཕྱོགས་རེ་ལས་མ་སྤངས་པའི་ཕྱིར་ཞེས་ཤུགས་ལ་བསྟན་ཏོ། །གསུམ་པ་ནི། ས་དགུ་ལ་ནི་ཆེན་པོ་ཡི། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ས་དགུ་ལ་ནི་ཆེན་པོ་ཡི། །ཞེས་སོགས་ཀྱི་ཚིགས་བཅད་གཅིག་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་ལམ་ཤེས་འཆད་པའི་སྐབས་སུ་བྱང་སེམས་ཀྱི་རྣམ་དག་སྨོས་པའི་ཞར་ལ་སངས་རྒྱས་དང་ཉན་རང་གི་རྣམ་དག་ཤིན་ཏུ་བ་དང་ཅིག་ཤོས་སུ་བཤད་པ་དེ་ཇི་ལྟ་བུ་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ནི། ཤེས་བྱ་ཆོས་ཅན། རྫོགས་པའི་སངས་རྒྱས་ཀྱི་རྣམ་དག་དེ་རྣམ་དག་ཤིན་ཏུ་བ་ཡིན་ཏེ། ཁམས་གསུམ་ས་དགུ་ལ་བརྟེན་པའི་ཐེག་ཆེན་གྱི་སྒོམ་སྤང་ཆེན་པོའི་ཆེན་པོ་ལ་སོགས་པའི་དྲི་མ་དགུའི་གཉེན་པོར་ཆུང་ངུའི་ཆུང་ངུ་ལ་སོགས་པའི་ཐེག་ཆེན་གྱི་སྒོམ་ལམ་བར་ཆད་མེད་ལམ་དགུ་ནི། རང་གི་སྤང་བྱ་སྒྲིབ་གཉིས་བག་ཆགས་དང་བཅས་པ་རྣམ་པ་ཐམས་ཅད་དུ་རྣམ་པར་དག་པའི་རྒྱུ་ཡིན་ ༼༢༧༢༽ པའི་ཕྱིར། ཆོས་ཅན། ཉན་རང་གི་རྣམ་དག་ནི། ཅིག་ཤོས་ཤིན་ཏུ་བ་མ་ཡིན་པའི་རྣམ་དག་ཡིན་ཏེ། ཁམས་གསུམ་ས་དགུ་ལ་བརྟེན་པའི་ཉན་རང་གི་སྒོམ་སྤང་ཆེན་པོའི་ཆེན་པོ་ལ་སོགས་པའི་དྲི་མ་དགུའི་གཉེན་པོ་ཆུང་ངུའི་ཆུང་ངུ་ལ་སོགས་པའི་ཉན་རང་གི་སྒོམ་ལམ་བར་ཆད་མེད་ལམ་དགུ་ནི། ཅིག་ཤོས་རང་གི་སྤང་བྱའི་དྲི་མ་ཕྱོགས་རེ་ཙམ་དག་པའི་རྒྱུ་ཡིན་གྱི་སྒྲིབ་པའི་བག་ཆགས་སྤང་མི་ནུས་པའི་ཕྱིར། ཁམས་གསུམ་ས་དགུ་ནི། འདོད་ཁམས་ས་གཅིག གཟུགས་ཁམས་བསམ་གཏན་ས་བཞི། གཟུགས་མེད་ཁམས་སྙོམས་འཇུག་ས་བཞིའོ། །བཞི་པ་ནི། དེ་ལ་ཀླན་ཀ་སྤངས་པ་ཡི། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། དེ་ལ་ཀླན་ཀ་སྤངས་པ་ཡི། །ཞེས་སོགས་ཀྱི་ཚིགས་བཅད་གཅིག་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་རྫོགས་པའི་སངས་རྒྱས་ཀྱི་རྣམ་དག་ཇི་ལྟར་ཤིན་ཏུ་བ་ཡིན་སྙམ་པའི་དོགས་པ་སེལ་བའི་ཕྱིར།

ཚིག་དོན་འབྱེད་པ་ནི། ཤེས་བྱ་ཆོས་ཅན། རྫོགས་པའི་སངས་རྒྱས་ཀྱི་རྣམ་དག་ནི་རྣམ་དག་ཤིན་ཏུ་བ་ཡིན་ཏེ། དཔེས་ཀླན་ཀ་སྤངས་པའི་སྒོ་ནས་བསྟན་པའི་ཐེག་ཆེན་གྱི་སྒོམ་ལམ་ཤིན་ཏུ་བ་དེ་རང་གི་སྤང་བྱ་ཁམས་གསུམ་ས་དགུ་ལ་བརྟེན་ ༼༢༧༣༽ པའི་སྒྲིབ་པ་བག་ཆགས་དང་བཅས་པ་མཐའ་དག་གི་གཉེན་པོ་ཡིན་པའི་ཕྱིར། ཐེག་ཆེན་གྱི་སྒོམ་ལམ་ཤིན་ཏུ་བ་དེ་ཆོས་ཅན། དེའི་གཉེན་པོ་ཡིན་ཏེ། རྣམ་མཁྱེན་ཡིད་ལ་བྱེད་པས་འཇལ་བྱེད་ཤེས་པ་དང་གཞལ་བྱ་ཤེས་བྱ་གཉིས་རང་བཞིན་མ་དམིགས་པ་མཉམ་པ་ཉིད་དུ་མངོན་སུམ་དུ་རྟོགས་པའི་ཐེག་ཆེན་གྱི་བར་ཆད་མེད་ལམ་མཐར་ཐུག་ཡིན་པའི་ཕྱིར། དཔེས་ཀླན་ཀ་སྤངས་པའི་སྒོ་ནས་བསྟན་ན། ཀླན་ཀ་ནི་གང༌། དཔེ་ནི་ཇི་ལྟ་བུ་ཞེ་ན། གོང་དུ་གཉེན་པོ་ཆུང་ངུའི་ཆུང་ངུ་ལ་སོགས་པས་སྤང་བྱ་ཆེན་པོའི་ཆེན་པོ་ལ་སོགས་པ་སྤོང་བྱས་པ་དེ་ལ། ཁ་ཅིག་ན་རེ། དེ་མི་འཐད་དེ། གཉེན་པོ་ནི་ཆེན་པོའི་ཆེན་པོ་ལ་སོགས་པ་ཡིན་ཅིང༌། མི་མཐུན་ཕྱོགས་ནི་ཆུང་ངུའི་ཆུང་ངུ་ལ་སོགས་པ་རིགས་སོ་ཞེས་བྱ་བའི་ཀླན་ཀ་རྒོལ་ལོ། །སྤོང་བྱེད་ལན་ནི། དོན་དམ་པར་ནི་འདོད་དེ། དོན་དམ་པར་ཕན་གནོད་གང་ཡང་མ་གྲུབ་པའི་ཕྱིར། ཀུན་རྫོབ་ཏུ་རྟགས་མ་གྲུབ་སྟེ་སྤང་བྱ་རགས་པ་སེལ་བ་ལ་གཉེན་པོ་སྟོབས་ཆུང་ངུས་ཆོག་ཅིང༌། སྤང་བྱ་ཕྲ་ཞིང་ཕྲ་བ་སེལ་བ་ལ་གཉེན་པོ་སྟོབས་ཆེན་དགོས་པའི་ཕྱིར། དཔེར་ན་གོས་ལ་ཆགས་པའི་དྲི་མ་རགས་པ་སེལ་བ་ལ་བཙོ་བླག་མཁན་གྱིས་འབད་པ་ཆུང་ངུས་ཆོག་ལ། གོས་ལ་ཆགས་པའི་དྲི་མ་ཤིན་ཏུ་ཕྲ་མོ་བསལ་བ་ལ་བཙོ་བླག་མཁན་ཆེ་ཐང་དུ་འབད་དགོས་པ་བཞིན་ནོ། །དེས་ན་དེ་ལྟ་བུའི་དཔེས་དེ་ལྟ་བུའི་ཀླན་ཀ་སྤངས་པ་ཡིན་ནོ། ། ༼༢༧༤༽ གསུམ་པ་ནི། མདོར་ན། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཅེས་བྱ་བ་ལས། རྒྱུ་ལམ་ཤེས་གཏན་ལ་འབེབས་པའི་སྐབས་གཉིས་པའི་འགྲེལ་པ་དོན་གསལ་བའི་རྒྱན་ཅེས་བྱ་བ་རེ་ཞིག་རྫོགས་སོ།།

།། ༼༢༧༥༽ དེ་ལྟར་སྐབས་གཉིས་པས་རྒྱུའི་བདག་ཉིད་ཀྱི་ལམ་ཤེས་རྫོགས་པར་བསྟན་ནས། ད་ནི་སྐབས་གསུམ་པ་གཞི་ཤེས་ཀྱི་ཡན་ལག་རྒྱས་པར་འཆད་པ་ལ། རྒྱུ་མཚན་གྱི་སྒོ་ནས་མཚམས་སྦྱར། མཚོན་བྱེད་ཀྱི་སྒོ་ནས་རྒྱས་པར་བཤད། མཁྱེན་གསུམ་གྱི་སྒོ་ནས་མཇུག་བསྡུ། སྐབས་ཀྱི་སྒོ་ནས་མཇུག་བསྡུ་བ་དང་བཞི། དང་པོ་ནི། ཤེས་བྱ་ཆོས་ཅན། རྒྱུ་ལམ་ཤེས་བསྟན་ནས་དེའི་རྗེས་སུ་ཐམས་ཅད་ཤེས་པ་ཉིད་བསྟན་པ་ལ་རྒྱུ་མཚན་ཡོད་དེ། གཞི་ཐམས་ཅད་ཡོངས་སུ་ཤེས་པ་མེད་པར་ལམ་ལེགས་པར་ཤེས་པ་མེད་པས་སོ། །གཞི་ཤེས་ཀྱི་མཚན་ཉིད། ཕྱི་ནང་ཆོས་ཇི་སྙེད་པ་བདག་མེད་པར་མངོན་སུམ་དུ་རྟོགས་པའི་མཁྱེན་པ་གང་ཞིག སྤངས་རྟོགས་ཉི་ཚེ་བར་ ༼༢༧༦༽ གྱུར་པ། ས་མཚམས་ཐེག་དམན་འཕགས་པའི་རྒྱུད་ཁོ་ན་ལ་ཡོད། གཉིས་པ་ལ་སྲིད་ཞི་ལ་གནས་མི་གནས་ཀྱི་ཁྱད་པར། འབྲས་ཡུམ་ལ་ཉེ་རིང་གི་ཁྱད་པར། སྤང་བྱ་དང་གཉེན་པོའི་ཁྱད་པར། དེ་གཉིས་ཀྱི་གནས་ལུགས་སྒོམ་ཚུལ་གྱི་ཁྱད་པར། བསྒོམས་པའི་འབྲས་བུའི་ཁྱད་པར། སྒོམ་ལམ་དངོས་སུ་མི་སྟོན་པའི་རྒྱུ་མཚན་ནོ། །དང་པོ་ལ། དངོས་སུ་བྱང་སེམས་ཀྱི་གཞི་ཤེས་ཀྱིས་འཁོར་འདས་ལ་མཚན་འཛིན་སྤངས་པར་བསྟན། ཤུགས་ལ་ཉན་རང་གི་གཞི་ཤེས་ཀྱིས་འཁོར་འདས་ལ་མཚན་འཛིན་མ་སྤངས་པར་བསྟན་པའོ། །དང་པོ་ནི། རྫོགས་པའི་སངས་རྒྱས་ལ་ཉེ་བར་འདོད་པའི་བྱང་ 

༼༢༧༧༽ སེམས་ཀྱི་ཡུམ་གཞི་ཤེས་ཆོས་ཅན། ཆོས་ཀྱི་གནས་ལུགས་རྟོགས་པའི་ཤེས་རབ་ཀྱིས་ཚུ་རོལ་གྱི་མཐའ་འཁོར་བ་རྟག་པའི་མཚན་ཉིད་དང༌། གཞན་དོན་དུ་འཁོར་བར་དངོས་སུ་འཇུག་ནུས་པའི་སྙིང་རྗེས་ཕ་རོལ་གྱི་མཐའ་མྱང་འདས་ཆད་པའི་མཚན་ཉིད་དང༌། དེ་གཉིས་ཀྱི་བར་ཐེག་ཆེན་གྱི་ལམ་ལ་ཡང་མཚན་མར་འཛིན་པའི་ཚུལ་གྱིས་མི་གནས་པ་ཡིན་ཏེ། ཐབས་ཤེས་ཁྱད་པར་ཅན་གྱི་སྒོ་ནས་དུས་གསུམ་གྱིས་བསྡུས་པའི་ཆོས་རྣམས་རང་བཞིན་གྱིས་མ་སྐྱེས་པར་མཉམ་པ་ཉིད་དུ་མངོན་སུམ་དུ་རྟོགས་པའི་ཡེ་ཤེས་ཡིན་པའི་ཕྱིར། འཁོར་བ་ནི་རྒྱུན་མི་འཆད་པས་རྒྱུན་གྱི་རྟག་པའི་མཚན་ཉིད་དང༌། མྱང་འདས་ནི་ཉན་ཐོས་པ་ཁ་ཅིག་ལྷག་མེད་ཀྱི་མྱང་འདས་ཐོབ་པ་ན་ཕུང་པོ་ལ་རྒྱུན་ཆད་པར་འདོད་པས་དེ་ལ་ཆད་པའི་མཚན་ཉིད་ཅེས་བསྟན་ཏོ། །དེས་ན་བྱང་སེམས་མཐོང་ལམ་པའི་ཡེ་ཤེས་ཆོས་ཅན། སྲིད་ཞི་ལ་མི་གནས་པའི་གཞི་ཤེས་ཡིན་ཏེ། ཕྱི་ནང་གི་ཆོས་ཇི་སྙེད་པ་བདག་མེད་པར་མངོན་སུམ་དུ་རྟོགས་པའི་སེམས་དཔའི་མཁྱེན་པ་གང་ཞིག ཐབས་ཤེས་ཁྱད་པར་ཅན་གྱི་སྒོ་ནས་འཁོར་འདས་བར་གསུམ་ལ་མཚན་མར་མི་འཛིན་པས་སོ། །དེའི་མཚན་ཉིད་དེ་ཡིན་ནོ། །ས་མཚམས་བྱང་སེམས་འཕགས་པའི་རྒྱུད་ལ་ཡོད། ༼༢༧༨༽ གཉིས་པ་ནི། ཀུན་ཤེས་འཆད་པའི་སྐབས་སུ་ཉན་རང་གི་གཞི་ཤེས་ཀྱིས་འཁོར་འདས་ལ་མཚན་འཛིན་སྤངས་པ་ལས་བཟློག་སྟེ་མ་སྤངས་པར་བསྟན་པས་ཉན་རང་གིས་བདག་མེད་རྟོགས་པ་ཙམ་གྱི་ཡུམ་གཞི་ཤེས་ཆོས་ཅན། འཁོར་འདས་ལ་མཚན་མར་འཛིན་པ་མ་སྤངས་པ་ཡིན་ཏེ། གཞན་དོན་དུ་འཁོར་བར་དངོས་སུ་འཇུག་ནུས་པའི་སྙིང་རྗེ་དང་འཁོར་འདས་ལ་བླང་དོར་གྱི་མཚན་མར་འཛིན་པའི་གཉེན་པོ་འཁོར་འདས་རང་བཞིན་མ་དམིགས་པར་རྟོགས་པའི་ཤེས་རབ་དང་བྲལ་བའི་རྒྱུ་མཚན་གྱིས་དངོས་པོ་འཁོར་བ་དང་དངོས་པོ་མེད་པ་མྱང་འདས་ལ་མཚན་མར་དམིགས་པ་མ་སྤངས་པའི་ཕྱིར་ཏེ། ཐབས་ཤེས་ཁྱད་པར་ཅན་གྱི་སྒོ་ནས་དུས་གསུམ་གྱིས་བསྡུས་པའི་ཆོས་རྣམས་རང་བཞིན་གྱིས་མ་སྐྱེས་པར་མཉམ་པ་ཉིད་དུ་མ་ཤེས་པའི་ཕྱིར།

དེའི་ཕྱིར་གཉེན་པོ་གཞི་ཤེས་ལ་ལྟོས་ཏེ་འབྲས་ཡུམ་དང་རིང་བར་གྱུར་ཏོ། ། ༼༢༧༩༽ གཉིས་པ་ནི། དེ་ནི་མཚན་མར་དམིགས་སྒོ་ནས། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། རང་སྡེ་ཁ་ཅིག་ན་རེ། ཀླུ་སྒྲུབ་ཀྱི་ལུགས་རྩ་ཤེར་ལས། རྟེན་ཅིང་འབྲེལ་བར་འབྱུང་བ་གང་ཡིན་པ་དེ་ཉིད་ཀྱི་རང་བཞིན་སྟོང་པར་ཐུབ་པ་ཁྱོད་ནི་བཞེད་ཅེས་འབྱུང་བའི་ཕྱིར། དུས་གསུམ་མཉམ་པ་ཉིད་དུ་ཤེས་པ་ནི་གཞི་རྟེན་འབྲེལ་རང་བཞིན་མེད་པར་རྟོགས་པ་ཁོ་ན་ཡིན་ལ་དེ་ཡང་ཉན་རང་བྱང་སེམས་ཐམས་ཅད་ལ་ཡོད་པ་མ་ཡིན་ནམ། དེས་ན་ཇི་ལྟར་ན་ཉན་རང་ལ་ཡང་དག་པའི་ཡུམ་རིང་བ་དང༌། བྱང་ཆུབ་སེམས་དཔའ་ལ་ཡང་དག་པའི་ཡུམ་ཅིག་ཤོས་ཉེ་བར་འགྱུར་ཞེ་ན། དེ་ལྟ་བུའི་དོགས་པ་བསལ་བའི་ཕྱིར་ཚིགས་བཅད་གཅིག་སྨོས་སོ། །ངག་དོན། དེ་ནི་མཚན་མར་དམིགས་སྒོ་ནས་ཞེས་སོགས་ཀྱི་ཚིགས་བཅད་གཅིག་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་ཇི་ལྟར་ན་ཉན་རང་ལ་ཡང་དག་པའི་ཡུམ་རིང་བ་དང་བྱང་ཆུབ་སེམས་དཔའ་ལ་ཉེ་བར་འགྱུར་སྙམ་པའི་དོགས་པ་བསལ་བའི་ཕྱིར། ལན་གྱི་སྒོ་ནས་ཚིག་དོན་འབྱེད་པ་ལ། ཉན་རང་ལ་རིང་བའི་རྒྱུ་མཚན་དང་བྱང་སེམས་ལ་ཉེ་བའི་རྒྱུ་མཚན་ནོ། །དང་པོ་ནི། རྟེན་འབྲེལ་ ༼༢༨༠༽ རང་བཞིན་མེད་པར་རྟོགས་པ་ཙམ་ཐམས་ཅད་ལ་ཡོད་པའི་ཕྱིར་ཟེར་ན་ཁྱབ་པ་མ་གྲུབ། ཐེག་ཆེན་གྱི་ཕྱི་ནང་གི་ཡོངས་འཛིན་ཁྱད་པར་ཅན་གྱིས་གཟུང་བའི་ཤེས་རབ་ཀྱི་སྟོབས་ཀྱིས་རྟེན་འབྲེལ་རང་བཞིན་མེད་པར་རྟོགས་པ་ཐམས་ཅད་ལ་ཡོད་པའི་ཕྱིར་ཟེར་ན། རྟགས་མ་གྲུབ་སྟེ། འཛིན་རྟོག་གི་གཉེན་པོར་ཆོས་ཀྱི་གནས་ལུགས་མི་ཤེས་པའི་ཉན་རང་དེ་དག་ཆོས་ཅན། བྱང་སེམས་ཆེན་པོ་ལ་ལྟོས་ཏེ་ཁྱོད་ལ་འབྲས་བུ་ཡུམ་རིང་བ་ཡིན་ཏེ། ཁྱོད་ཀྱི་རྒྱུད་ལ་ཐབས་ཤེས་ཁྱད་པར་གྱི་སྒོ་ནས་དུས་གསུམ་རང་བཞིན་མ་དམིགས་པར་མཉམ་པ་ཉིད་དུ་ཤེས་པ་མེད་པའི་ཕྱིར། ཆོས་ཅན། དེ་མེད་དེ། ཁྱོད་མཐུན་རྐྱེན་ཕྱིའི་ཡོངས་འཛིན་ཐེག་ཆེན་གྱི་དགེ་བའི་བཤེས་གཉེན་དང༌།

ནང་གི་ཡོངས་འཛིན་རྣམ་མཁྱེན་ཡིད་བྱེད་ལ་སོགས་པའི་ཐབས་མཁས་པ་དང་བྲལ་བའི་ཕྱིར་དང༌། འགལ་རྐྱེན་ཚོར་བ་ལ་སོགས་པའི་དངོས་པོ་མཚན་མར་རྟོག་པ་འཛིན་རྟོགས་ཅུང་ཟད་ཀྱང་མ་སྤངས་པས་སོ། །དཔེར་ན་སྐྱེ་བོ་མང་པོའི་དབུས་སུ་སྒྱུ་མ་མཁན་གྱིས་འཇིམ་དུམ་སོགས་ལ་རྟ་གླང་སོགས་སུ་སྤྲུལ་པའི་དངོས་པོ་རྟ་གླང་སོགས་སྣང་བ་ལ་དེའི་ངོ་བོ་མི་ཤེས་པའི་གང་ཟག་འགའ་ཞིག་གིས་རྟ་གླང་སོགས་སོ་མངོན་པར་ཞེན་པ་ཉིད་ཀྱིས་དེ་རྣམས་ལ་རྟ་གླང་སོགས་ཀྱི་ངོ་བོ་མེད་པར་མི་ཤེས་པ་བཞིན་ནོ། །གཉིས་པ་ནི། བྱང་སེམས་འཕགས་པ་དེ་དག་ནི་ཆོས་ཅན། ཉན་རང་ལ་ལྟོས་ཏེ་ཁྱོད་ལ་འབྲས་ཡུམ་ཡང་དག་ཉེ་བ་ཡིན་ཏེ། ཐབས་ཤེས་ ༼༢༨༡༽ ཁྱད་པར་ཅན་གྱིས་སྒོ་ནས་དུས་གསུམ་པའི་ཆོས་རྣམས་རང་བཞིན་གྱིས་མ་སྐྱེས་པར་མཉམ་པ་ཉིད་དུ་ཤེས་པའི་སེམས་དཔའ་ཡིན་པའི་ཕྱིར། ཆོས་ཅན། ཐབས་ཤེས་ཁྱད་པར་ཅན་གྱིས་སྒོ་ནས་དུས་གསུམ་པའི་ཆོས་རྣམས་རང་བཞིན་གྱིས་མ་སྐྱེས་པར་མཉམ་པ་ཉིད་དུ་ཤེས་པ་ཡིན་ཏེ། ཁྱོད་དུས་གསུམ་རིང་མོ་ཞིག་ནས་ཐེག་ཆེན་དགེ་བའི་བཤེས་གཉེན་ཡང་དག་པར་མགུ་བར་བྱས་པ་ལས་བྱུང་བའི་མན་ངག་ཕྱིན་ཅི་མ་ལོག་པ་ཅན་བདེན་གཉིས་ཀྱི་གནས་ལུགས་རྟོགས་པའི་ཐོས་བསམ་སྒོམ་གསུམ་གྱིས་ཤེས་རབ་བསྐྱེད་པའི་ཐབས་ལ་མཁས་པས་ཚོར་བ་སོགས་ལ་མངོན་པར་ཞེན་པའི་འཁྲུལ་པ་འཛིན་རྟོག་གི་མཚན་མ་ཅི་རིགས་པ་སྤངས་པ་ཡིན་པའི་ཕྱིར། ཁྱབ་སྟེ། གཟུགས་ལ་སོགས་པའི་ཆོས་རྣམས་རང་བཞིན་གྱིས་མ་སྐྱེས་པ་ཡོངས་སུ་ཤེས་པ་དེ་ཉིད་མཉམ་པ་ཉིད་དུ་ཡོངས་སུ་ཤེས་པ་ཡིན་པའི་ཕྱིར། མདོར་ན། རིང་བའི་གཞི་ཤེས་ཀྱི་མཚན་ཉིད། གང་ཞིག ཐབས་ཤེས་ཁྱད་པར་ཅན་དང་ལྡན་པ་མ་ཡིན་པ། ས་མཚམས་ཐེག་དམན་འཕགས་པའི་རྒྱུད་ལ་ཡོད། རིང་བ་མ་ཡིན་པ་ཉེ་བའི་གཞི་ཤེས་ཀྱི་མཚན་ཉིད། གང་ཞིག ཐབས་ཤེས་ཁྱད་པར་ཅན་ཟུང་འབྲེལ་ཡིན་པ། ས་མཚམས་བྱང་སེམས་འཕགས་པའི་རྒྱུད་ལ་ཡོད། ༼༢༨༢༽ གསུམ་པ་ལ།

གཞི་ལམ་ལ་མཚན་འཛིན་གྱི་སྤང་གཉེན། འབྲས་བུ་ལ་མཚན་འཛིན་གྱི་སྤང་གཉེན། དེ་དག་གི་མཇུག་བསྡུ་བ་དང་གསུམ། དང་པོ་ལ། སྤང་བྱ་ནི། གཟུགས་སོགས་ཕུང་པོ་སྟོང་ཉིད་དང༌། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། གོང་དུ་བསྟན་པ་དེ་ལྟར་ཉན་རང་གི་ཡུམ་གཞི་ཤེས་ནི་གཉེན་པོ་གཞི་ཤེས་ལ་ལྟོས་ཏེ་འབྲས་ཡུམ་ལ་རིང་བར་གྱུར་ཏོ། །དེའི་སྒྲུབ་བྱེད་མཚན་མར་འཛིན་པ་རྣམས་གཉེན་པོ་གཞི་ཤེས་ཀྱི་མི་མཐུན་ཕྱོགས་ཡིན་པའི་ཕྱིར་ཞེས་སྟོན་པར་བྱེད་དོ། །ཚིག་དོན་འབྱེད་པ་ནི། ཤེས་བྱ་ཆོས་ཅན། ཉན་རང་གི་གཞི་ཤེས་ནི་བྱང་སེམས་ཀྱི་གཞི་ཤེས་ལ་ལྟོས་ཏེ་འབྲས་ཡུམ་ལ་རིང་བ་ཡིན་ཏེ། གཟུགས་སོགས་ཕུང་པོ་ལྔ་ལ་གཞན་མུ་སྟེགས་པས་ཀུན་ནས་སྒྲོ་བཏགས་པའི་བདག་དང་སེམས་ཅན་ལ་སོགས་ ༼༢༨༣༽ པས་སྟོང་པ་ཉིད་དུ་བདེན་པར་ལྟ་བའི་འདུ་ཤེས་དང༌། ཟག་བཅས་དང་ཟག་མེད་དང་དེ་གཉིས་ཀའི་ངོ་བོ་དུས་གསུམ་དུ་གཏོགས་པའི་ཆོས་རྣམས་ལ་ཐ་དད་དུ་བདེན་པར་བལྟ་བའི་འདུ་ཤེས་དང༌། སྦྱིན་སོགས་ཕར་ཕྱིན་དྲུག་དང༌། བྱང་ཕྱོགས་སོ་བདུན་རྣམས་ལ་སྒྲུབ་ཅིང་བདེན་པར་ལྟ་བའི་འདུ་ཤེས་ནི། གཉེན་པོ་གཞི་ཤེས་ཀྱི་མི་མཐུན་ཕྱོགས་ཡིན་པའི་ཕྱིར། དེ་ལ་སོ་སོ་སྐྱེ་བོའི་ཆོས་རྣམས་ནི་ཟག་བཅས་དང༌། མི་སློབ་པའི་ཆོས་རྣམས་ནི་ཟག་མེད་དང༌། སློབ་པའི་ཆོས་རྣམས་ནི་དེ་གཉིས་ཀའི་ངོ་བོ་ཞེས་བསྟན་ཏོ། །ཁ་ཅིག་ན་རེ། དེ་ལྟ་བུའི་འདུ་ཤེས་གསུམ་མི་མཐུན་ཕྱོགས་ཡིན་པ་མི་འཐད་དེ། དེ་གསུམ་རིམ་པ་བཞིན་གཟུགས་སོགས་མུ་སྟེགས་པས་བཏགས་པའི་བདག་སོགས་སུ་འཛིན་པ་དང༌། དུས་གསུམ་གྱི་ཆོས་རྣམས་གཅིག་ཏུ་འཛིན་པ་དང༌། སེར་སྣ་ལ་སོགས་པའི་གཉེན་པོ་ཡིན་པའི་ཕྱིར་ཟེར་ན། ཡང་གི་ཁོངས་ནས་སོ། །མ་ཁྱབ་སྟེ། གཟུགས་སོགས་མུ་སྟེགས་པས་བཏགས་པའི་བདག་སོགས་ཀྱིས་སྟོང་པ་ཉིད་དུ་བདེན་པར་བལྟ་བའི་འདུ་ཤེས་ཆོས་ཅན། ཁྱོད་རང་གི་སྤང་བྱ་གཟུགས་སོགས་མུ་སྟེགས་པས་བཏགས་པའི་བདག་སོགས་སུ་འཛིན་པ་དེ་དག་གི་གཉེན་པོ་ཡིན་ན་ཡང་གཉེན་པོ་གཞི་ཤེས་ཀྱི་མི་མཐུན་ཕྱོགས་ཡིན་ཏེ།

ཁྱོད་དེའི་གཉེན་པོ་ཡིན་ན་ཡང་གཉེན་པོ་གཞི་ཤེས་ཀྱི་སྤང་བྱ་ཡིན་པའི་ཕྱིར། ཆོས་ཅན། དེའི་སྤང་བྱ་ཡིན་ཏེ། ཁྱོད་གཟུགས་སོགས་ཀྱི་གནས་ལུགས་ལ་ཕྱིན་ཅི་ལོག་ཏུ་ཞུགས། ༼༢༨༤༽ གཉེན་པོ་གཞི་ཤེས་དེ་གཟུགས་སོགས་ཀྱི་གནས་ལུགས་ལ་ཡང་དག་པར་ཞུགས་ཤིང༌། དེས་ཁྱོད་འཇོམས་ནུས་པས་སོ། །ཆོས་ཅན། གཟུགས་སོགས་ཀྱི་གནས་ལུགས་ལ་ཕྱིན་ཅི་ལོག་ཏུ་ཞུགས་པ་ཡིན་ཏེ། གཟུགས་སོགས་དེ་མུ་སྟེགས་པས་བཏགས་པའི་བདག་སོགས་ཀྱིས་སྟོང་པར་བདེན་པར་མ་གྲུབ་པ་ལ་དེ་དེས་སྟོང་པར་བདེན་པར་དམིགས་པ་ཉིད་ཀྱིས་སོ། །དེས་གཞན་གཉིས་ཀྱང་རིགས་འགྲེའོ། །གཉིས་པ་ནི། སྦྱིན་ལ་སོགས་པ་ངར་འཛིན་མེད། །ཅེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། སྦྱིན་ལ་སོགས་ལ་ངར་འཛིན་མེད། །ཅེས་སོགས་ཀྱི་ཚིགས་བཅད་གཅིག་ཆོས་ཅན། དོན་ཡོད་དེ། ཁྱོད་ལ་བརྟེན་ནས་བྱང་སེམས་ཆེན་པོ་རྣམས་ཀྱི་གཉེན་པོ་གཞི་ཤེས་དེ་མཚན་འཛིན་ལས་བཟློག་སྟེ་དེའི་གཉེན་པོར་ཡིན་པ་རྟོགས་པའི་ཕྱིར། ཚིག་དོན་འབྱེད་པ་ནི། གཉེན་པོ་གཞི་ཤེས་ཆོས་ཅན། རྣམ་པ་ཐམས་ཅད་དུ་གཞི་ལམ་ལ་མཚན་མར་འཛིན་པའི་གཉེན་པོ་ཡིན་ཏེ། གཞི་ལམ་གྱི་གནས་ལུགས་ལ་ཡང་དག་པར་ཞུགས་པའི་ཕྱིར་དང༌། གཞི་ལམ་ལ་མཚན་མར་འཛིན་པའི་ཆགས་པའི་ཚོགས་རྒྱུ་དང་བཅས་པ་ཐམས་ཅད་འགོག་པར་བྱེད་པའི་ཡེ་ཤེས་ཡིན་པས་སོ། །དེའི་བྱེད་ལས་ནི། འཁོར་གསུམ་རྣམ་དག་གི་སྒོ་ནས་སྦྱིན་སོགས་ལ་ངར་འཛིན་པའི་ཡུལ་བདག་མེད་པར་རྟོགས་པ་ལ་རང་གནས་ནས། གདུལ་བྱ་གཞན་རྨོངས་པ་ལ་གདམས་ངག་སྟོན། བག་མེད་པ་གཉེན་པོ་ལེན་ ༼༢༨༥༽ དུ་འཇུག ཞུམ་པ་གཟེངས་བསྟོད། ལེགས་པར་ཞུགས་པ་ལ་མཐུན་པས་དགའ་བར་བྱེད་པའི་སྒོ་ནས་སྦྱིན་སོགས་བདག་མེད་པར་རྟོགས་པ་དེ་ལ་སྦྱོར་བར་བྱེད་དོ། །ངག་དོན་ནི། ཆོས་ཅན། གཞན་དོན་བྱེད་པའི་ལས་ཅན་ཡིན་ཏེ། སྦྱིན་སོགས་བདག་མེད་པར་རྟོགས་པ་ལ་རང་གནས་ནས་གདུལ་བྱ་གཞན་ཡང་དེ་ལ་སྦྱོར་བར་བྱེད་པའི་ཕྱིར།

གཉིས་པ་ལ་སྤང་བྱ་དང༌། གཉེན་པོ་གཉིས། དང་པོ་ལ། ཆགས་པའི་རྟགས་ཀྱིས་མི་མཐུན་ཕྱོགས་སུ་སྒྲུབ། ཟབ་པའི་རྟགས་ཀྱིས་མི་མཐུན་ཕྱོགས་སུ་སྒྲུབ་པའོ། །དང་པོ་ནི། མཚན་མར་འཛིན་པའི་སྒོ་ནས་རྒྱལ་བ་དེ་བཞིན་ ༼༢༨༦༽ གཤེགས་པ་ལ་ཕྱག་འཚལ་བ་དང༌། དགེ་བ་གཞན་དོན་དུ་རྫོགས་པའི་བྱང་ཆུབ་ཏུ་བསྔོ་བའི་འདུ་ཤེས་ཆོས་ཅན། གཉེན་པོ་གཞི་ཤེས་ཀྱི་མི་མཐུན་ཕྱོགས་ཡིན་ཏེ། མཚན་པར་འཛིན་པའི་ཆགས་པ་ཡིན་པའི་ཕྱིར། དེ་མཐར་འཛིན་ཅན་གྱིས་ཆགས་པར་རྟོགས་དཀའ་བས་ཕྲ་མོ་ཞེས་བསྟན་ཏོ། །དེ་མི་འཐད་དེ། དེ་བཞིན་གཤེགས་པ་ལ་མ་དད་པ་དང༌། དགེ་བ་རང་གི་ཚེ་འདིའི་ཆེད་ཙམ་དུ་བསྔོ་བའི་འདུ་ཤེས་ཀྱི་གཉེན་པོ་ཡིན་པའི་ཕྱིར་ཟེར་ན། རང་འབྲས་དེ་བཞིན་གཤེགས་པ་ལ་དད་པ་ལས་བྱུང་བ་ལ་སོགས་པའི་བསོད་ནམས་ཀྱི་ཚོགས་ཀྱི་རྒྱུ་ཡིན་པ་ཉིད་ཀྱིས་དེ་བཞིན་གཤེགས་པ་ལ་མ་དད་པ་ལ་སོགས་པ་དེ་དག་གི་གཉེན་པོ་ཡིན་མོད། དེ་ལྟ་ན་ཡང་རྣམ་པ་ཐམས་ཅད་དུ་གཉེན་པོ་མ་ཡིན་པས་སྐྱོན་མེད་དོ། །གཉིས་པ་ནི། ཆོས་ཀྱི་ལམ་ནི་རང་བཞིན་གྱིས། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཆོས་ཀྱི་ལམ་ནི་རང་བཞིན་གྱིས། །དབེན་པའི་ཕྱིར་ན་དེ་ཟབ་ཉིད། །ཞེས་པའི་ཚིགས་བཅད་ཕྱེད་ཆོས་ཅན། དོན་ཡོད་དེ། ཡང་ཇི་ལྟར་ཆགས་པ་ ༼༢༨༧༽ ཕྲ་མོ་མི་མཐུན་པའི་ཕྱོགས་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ནི། ཤེས་བྱ་ཆོས་ཅན། དེ་བཞིན་གཤེགས་པ་ལ་སྐྱབས་གནས་སུ་བདེན་པར་དམིགས་པའི་འདུ་ཤེས་ཡང་གཉེན་པོ་གཞི་ཤེས་ཀྱིས་མི་མཐུན་ཕྱོགས་ཡིན་ཏེ། དེ་བཞིན་གཤེགས་པ་དེ་དེ་ཁོ་ནར་སྐྱབས་གནས་ཡིན་མིན་གྱི་སྤྲོས་བྲལ་ཟབ་པ་ཡིན་པའི་ཕྱིར། ཆོས་ཅན། དེ་བཞིན་གཤེགས་པ་དེ་དེ་ཁོ་ནར་སྐྱབས་གནས་ཡིན་མིན་གྱི་སྤྲོས་བྲལ་དེ་ཟབ་པ་ཡིན་ཏེ། གང་གི་ཕྱིར་ན། ཆོས་ཀྱི་ལམ་སྟེ་རིགས་རྣམས་རང་བཞིན་གྱིས་རང་གི་ངོ་བོས་སྟོང་པའི་ཕྱིར། མདོར་ན། མི་མཐུན་ཕྱོགས་ཀྱི་གཞི་ཤེས་མཚན་ཉིད།

གང་ཞིག གཞི་ལམ་འབྲས་བུ་ལ་མཚན་འཛིན་གྱི་ཆགས་པ་འཇོམས་པར་མི་ནུས་པ། ས་མཚམས་ཐེག་དམན་འཕགས་པའི་རྒྱུད་ལ་ཡོད། གཉིས་པ་ལ། སྤོང་བྱེད་གཉེན་པོ་དང༌། ཟབ་པའི་རྒྱུ་མཚན་དང༌། རྟོགས་དཀའ་བའི་རྒྱུ་མཚན་དང་གསུམ། དང་པོ་ནི། ཆོས་རྣམས་རང་བཞིན་གཅིག་པར་ནི། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཆོས་རྣམས་རང་བཞིན་ཅེས་སོགས་ཀྱི་ཚིགས་བཅད་ཆོས་ཅན། དོན་ཡོད་དེ། ཁྱོད་ལ་བརྟེན་ནས་འོ་ན་མཚན་འཛིན་ཏེ་ཆགས་པ་དེ་ཇི་ལྟར་སྤོང་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ནི། བྱང་སེམས་མཐོང་ལམ་པའི་མཉམ་བཞག་བར་ཆད་མེད་ལམ་དེ་ཆོས་ཅན། རང་གི་སྤང་བྱ་མཚན་འཛིན་གྱི་ཆགས་པ་ ༼༢༨༨༽ སྤོང་བ་ཡིན་ཏེ། གཟུགས་ལ་སོགས་པ་ཤེས་པ་དང་ཤེས་བྱའི་ཆོས་རྣམས་ཐམས་ཅད་རང་བཞིན་མེད་པར་མཉམ་པ་ཉིད་དུ་མངོན་སུམ་དུ་ཤེས་པའི་ཐེག་ཆེན་བར་ཆད་མེད་ལམ་ཡིན་པས་སོ། །མདོར་ན། གཉེན་པོ་གཞི་ཤེས་ཀྱི་མཚན་ཉིད། གང་ཞིག ཆོས་ཐམས་ཅད་རང་བཞིན་མ་དམིགས་པར་མཉམ་པ་ཉིད་དུ་ཤེས་པའི་སྒོ་ནས་རང་གི་སྤང་བྱ་མཚན་འཛིན་གྱི་ཆགས་པ་སྤོང་བྱེད་ཀྱི་ཐེག་ཆེན་གྱི་བར་ཆད་མེད་ལམ། ས་མཚམས་བྱང་སེམས་འཕགས་པའི་མཉམ་བཞག་བར་ཆད་མེད་ལམ་ན་ཡོད། གཉིས་པ་ལ་མཚམས་སྦྱར་བ་ནི། མཐོང་བ་ལ་སོགས་བཀག་པ་ཞེས་སོགས་ཀྱི་ཚིགས་བཅད་ཆོས་ཅན། དོན་ཡོད་དེ། ཁྱོད་ལ་བརྟེན་ནས་ཡང་ཇི་ལྟར་ཆོས་རྣམས་ཀྱི་རང་བཞིན་དེ་ཟབ་པ་ཡིན་སྙམ་པ་དོགས་པ་སེལ་བའི་ཕྱིར། ཚིག་དོན་འབྱེད་པ་ནི། ཆོས་རྣམས་ཀྱི་རང་བཞིན་སྤྲོས་བྲལ་དེ་ཆོས་ཅན། མཐར་འཛིན་ཅན་གྱི་བློ་ངོར་ཟབ་པ་ཡིན་ཏེ། དེའི་བློས་རྟོགས་པར་དཀའ་བའི་དོན་ཡིན་པའི་ཕྱིར། ཆོས་ཅན། དེས་རྟོགས་པར་དཀའ་བ་ཡིན་ཏེ། གང་གི་ཕྱིར་ན། ཡང་གཅོད་དུ་མིག་གི་རྣམ་པར་ཤེས་པས་མཐོང་བ་དང༌། རྣ་བའི་རྣམ་པར་ཤེས་པས་ཐོས་པ་དང༌། སྣ་དང༌། ལྕེ་དང༌། ལུས་ཀྱི་རྣམ་པར་ཤེས་པས་ངེས་པ་དང༌། ཡིད་ཀྱི་རྣམ་པར་ཤེས་པས་རྣམ་པར་ཤེས་པ་དང༌།

ཐམས་ཅད་ཀྱི་མངོན་པར་ཤེས་པས་བཀག་པ་སྟེ། ཡོངས་གཅོད་དུ་རྣམ་པར་ཤེས་པ་ཐམས་ཅད་ཀྱིས་དམིགས་པ་བསལ་བས་སོ། ། ༼༢༨༩༽ གསུམ་པ་ནི། གཟུགས་ལ་སོགས་པ་མི་ཤེས་ཕྱིར། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། གཟུགས་ལ་སོགས་པའི་མི་ཤེས་ཕྱིར། །ཞེས་སོགས་ཀྱི་ཚིགས་བཅད་ཆོས་ཅན། དོན་ཡོད་དེ། ཁྱོད་ལ་བརྟེན་ནས་ཡང་ཆོས་རྣམས་ཀྱི་རང་བཞིན་དེ་ཇི་ལྟར་རྟོགས་པར་དཀའ་བ་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ནི། ཆོས་རྣམས་ཀྱི་རང་བཞིན་སྤྲོས་བྲལ་དེ་ནི་ཆོས་ཅན། མཐར་འཛིན་ཅན་གྱི་བློས་རྟོགས་པར་དཀའ་བ་ཡིན་ཏེ། མཐར་འཛིན་ཅན་གྱི་བསམ་པའི་ཡུལ་ལས་འདས་པའི་ཕྱིར། མཐར་འཛིན་ཅན་གྱི་སྐྱེས་བུ་དེ་ཆོས་ཅན། ཆོས་རྣམས་ཀྱི་རང་བཞིན་སྤྲོས་བྲལ་དེ་ཁྱོད་ཀྱི་བསམ་པའི་ཡུལ་ལས་འདས་པ་ཡིན་ཏེ། གང་གི་ཕྱིར་ན། ཁྱོད་ཀྱིས་གཟུགས་ནས་སངས་རྒྱས་ཀྱི་ཆོས་མ་འདྲེས་པའི་རྣམ་པའི་བར་གྱི་རང་བཞིན་མི་ཤེས་པའི་ཕྱིར། གསུམ་པ་ནི། མི་མཐུན་གཉེན་པོའི་ཕྱོགས་དག་གིས། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་མི་མཐུན་ཕྱོགས་དང་གཉེན་པོའི་ཕྱོགས་རྒྱས་པར་བརྗོད་ནས་དེའི་རྗེས་སུ་དེ་གཉིས་ཀྱི་མཇུག་བསྡུ་ 

༼༢༩༠༽ གསུངས་པ་ལ་རྒྱུ་མཚན་ཡོད་དེ། རྒྱས་པར་བཤད་པ་དོན་བསྡུ་བའི་སྒོ་ནས་ཤེས་དགོས་པའི་ཕྱིར། ཚིག་དོན་འབྱེད་པ་ནི། ཐམས་ཅད་ཤེས་པ་གཉིས་འཆད་པའི་སྐབས་སུ་སྔར་དེ་ལྟར་ཇི་སྐད་བཤད་པ་བཞིན་དུ་ཤེས་པར་བྱའོ། །གང་གིས་ན། བྱང་སེམས་ཆེན་པོས་སོ། །གང་ན། ཉན་རང་གི་མཁྱེན་པ་མི་མཐུན་ཕྱོགས་དང་བྱང་སེམས་སངས་རྒྱས་ཀྱི་མཁྱེན་པ་གཉེན་པོའི་ཕྱོགས་ཀྱི་རབ་ཏུ་དབྱེ་བ་མ་ལུས་པ་སྐབས་གསུམ་པའི་སྐབས་འདིར་ཤེས་པར་བྱའོ། །ངག་དོན། ཤེས་བྱ་ཆོས་ཅན། བྱང་སེམས་ཆེན་པོས་ཐམས་ཅད་ཤེས་པ་ཉིད་འཆད་པའི་སྐབས་འདིར་མི་མཐུན་ཕྱོགས་དང་གཉེན་པོའི་དབྱེ་བ་མ་ལུས་པ་ཤེས་དགོས་ཏེ། བྱང་སེམས་ཆེན་པོ་ཤེས་པར་བྱ་བའི་ཕྱིར་དུ་བྱམས་པ་མགོན་པོས་སྐབས་གསུམ་པ་འདིར་སྤང་གཉེན་གྱི་དབྱེ་བ་རྒྱས་པར་བསྟན་པ་ཡིན་པའི་ཕྱིར། བཞི་པ་ལ་དངོས་དང༌། མཉམ་ཉིད་གཉིས། ༼༢༩༡༽ དང་པོ་ནི། གཟུགས་སོགས་དེ་མི་རྟག་སོགས་དང༌། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་མི་མཐུན་ཕྱོགས་དང་གཉེན་པོའི་དབྱེ་བ་བརྗོད་ནས་དེའི་རྗེས་སུ་འདི་གཉིས་ཀྱི་གནས་ལུགས་ཤེས་ནས་མི་དམིགས་པར་སྒོམ་པའི་སྦྱོར་བ་བསྟན་པ་ལ་རྒྱུ་མཚན་ཡོད་དེ། སྤང་གཉེན་གྱིས་གནས་ལུགས་ཐོས་བསམ་གྱིས་ཤེས་པའི་དོན་བསྒོམས་པས་གཏན་ལ་དབབ་དགོས་པའི་ཕྱིར། གཟུགས་སོགས་དེ་མི་རྟག་སོགས་དང༌། །ཞེས་སོགས་ཀྱི་ཚིགས་བཅད་ཆོས་ཅན། དོན་ཡོད་དེ། ཁྱོད་ལ་བརྟེན་ནས་སྤང་གཉེན་གྱི་གནས་ལུགས་ཐོས་བསམ་གྱིས་ཤེས་པའི་དོན་དེ་དག་བསྒོམ་པའི་སྦྱོར་བ་གང་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ལ། དངོས་བསྟན་བྱང་སེམས་ཀྱི་སྦྱོར་བ། ཤུགས་བསྟན་ཐེག་དམན་གྱི་སྦྱོར་བ་དང་གཉིས། དང་པོ་ནི། སྦྱོར་ཞིང་སྒོམ་མོ། །གང་གིས་ན། བྱང་སེམས་ཆེན་པོས་སོ། །གང་ལ་དམིགས་ནས་ན། ཡུལ་བཅུ་པོ་དེ་དང་དེ་ལ་དམིགས་ནས་སོ། །ཇི་ལྟར་ན།

རྣམ་མཁྱེན་ཡུལ་བྱེད་པས་ཞེན་སྤྱོད་མངོན་གྱུར་བ་སྤངས་པའི་སྒོ་ནས་སོ། །དེས་ན་རྣམ་མཁྱེན་ཡིད་ལ་བྱེད་པས་ཕྱི་ནང་གི་ཆོས་ཇི་ ༼༢༩༢༽ སྙེད་པ་ལ་ཞེན་སྤྱོད་མངོན་གྱུར་པ་སྤངས་ནས་མི་དམིགས་པར་སྒོམ་པའི་རྣལ་འབྱོར་ནི་སྤྱོད་པ་བཀག་པའི་གཞི་ཤེས་སྦྱོར་བའི་མཚན་ཉིད་ཡིན་པས། དེ་དབྱེ་གཞི། དབྱེ་ངོ་རྣམ་པ་བཅུའོ། །འབྱེད་པའི་རྒྱུ་མཚན་ཡུལ་བཅུ་ཡོད་པས་སོ། །ཕྱེ་བའི་ས་མཚམས་ཐེག་ཆེན་གྱི་ཚོགས་ལམ་ནས་ས་བཅུ་རྒྱུན་མཐའི་བར་ན་ཡོད། བཅུ་པོ་གང་ཞེ་ན། གཞིའི་ངོ་བོ་ལ་སྤྱོད་པ་བཀག་པའི་སྦྱོར་བའི་མཚན་ཉིད། རྣམ་མཁྱེན་ཡིད་ལ་བྱེད་པས་གཟུགས་སོགས་ཆོས་ཐམས་ཅད་ཀྱི་ངོ་བོ་ལ་ཞེན་སྤྱོད་མངོན་གྱུར་པ་སྤངས་ནས་མི་དམིགས་པར་སྒོམ་པའི་རྣལ་འབྱོར། གཞིའི་ཁྱད་པར་ལ་སྤྱོད་པ་བཀག་པའི་སྦྱོར་བའི་མཚན་ཉིད། རྣམ་མཁྱེན་ཡིད་ལ་བྱེད་པས་གཟུགས་སོགས་ཀྱི་ཁྱད་པར་མི་རྟག་སྟོང་ཉིད་སོགས་ལ་ཞེན་སྤྱོད་མངོན་གྱུར་པ་སྤངས་ནས་སོགས་འདྲ། མཚན་ཉིད་དང་སྤངས་གཉེན་ལ་སྤྱོད་པ་བཀག་པའི་སྦྱོར་བའི་མཚན་ཉིད། རྣམ་མཁྱེན་ཡིད་ལ་བྱེད་པས་རྫོགས་མ་རྫོགས་ཀྱི་གཟུགས་སོགས་དང༌། ཆགས་པ་དང་བཅས་པ་དང༌། ཆགས་པ་མེད་པ་ལ་ཞེན་སྤྱོད་མངོན་གྱུར་པ་སྤངས་ནས་སོགས་འདྲ། དེ་ལ་རྫོགས་པ་དང་མ་རྫོགས་པའི་གཟུགས་སོགས་ནི་བྱིས་པ་རྣམས་ཀྱིས་གཟུགས་སོགས་སུ་མ་གྲུབ་པ་ལ་གཟུགས་སོགས་སུ་བཏགས་པའི་ཀུན་བཏགས་དེ། བཏགས་པ་ལྟར་ངོ་བོར་མེད་ཅིང་མཚན་ཉིད་ཀྱིས་སྟོང་པས་ཡོན་ཏན་གྱི་རྟེན་དུ་མ་རྫོགས་པའི་ཕྱིར་དེ་ལ་མ་རྫོགས་པའི་གཟུགས་སོགས་ཞེས་བསྟན་ནོ། །གཟུགས་སོགས་ཀྱི་ཆོས་ཉིད་ཡོངས་གྲུབ་དེ་མངོན་ ༼༢༩༣༽ སུམ་དུ་རྟོགས་ན་སྒྲིབ་པ་སྤོང་ཞིང་ཡོན་ཏན་གྱི་ཚོགས་དང་ལྡན་པའི་ཕྱིར། དེ་ལ་རྫོགས་པའི་གཟུགས་སོགས་ཞེས་བསྟན་ཏོ། །མི་འགྱུར་བ་དང་བྱེད་པ་པོ་མེད་པ་ལ་སྤྱོད་པ་བཀག་པའི་སྦྱོར་བའི་མཚན་ཉིད། ཡུམ་རང་བཞིན་སྤྲོས་བྲལ་ནི་བསྟན་མ་བསྟན་གྱི་འཕེལ་འགྲིབ་མི་བྱེད་པས་གཞན་དུ་མི་འགྱུར་བ་ཡིན་ལ།

རྣམ་མཁྱེན་ཡིད་ལ་བྱེད་པས་ཡུམ་རང་བཞིན་སྤྲོས་བྲལ་གཞན་དུ་མི་འགྱུར་བ་ལ་ཞེན་སྤྱོད་སོགས་འདྲ། ཆོས་རྣམས་ཀྱི་ཆོས་ཉིད་ནི་བསྔགས་པ་བརྗོད་མ་བརྗོད་ཀྱིས་སེམས་ཆགས་པ་དང་ཁོང་ཁྲོ་བར་མི་བྱེད་པས་བྱེད་པ་པོ་མེད་པ་ཡིན་ལ། རྣམ་མཁྱེན་ཡིད་ལ་བྱེད་པས་ཆོས་རྣམས་ཀྱི་ཆོས་ཉིད་བྱེད་པ་པོ་མེད་པ་ལ་ཞེན་སྤྱོད་སོགས་འདྲ། བྱ་དཀའ་བ་རྣམ་པ་གསུམ་ལ་སྤྱོད་པ་བཀག་པའི་སྦྱོར་བའི་མཚན་ཉིད། རྣམ་མཁྱེན་ཡིད་ལ་བྱེད་པས་ཆེད་དུ་བྱ་བ་དང༌། སྦྱོར་བ་དང༌། བྱེད་པ་བྱ་དཀའ་བ་ཉིད་ལ་ཞེན་སྤྱོད་སོགས་འདྲ། དེ་རྣམས་གང་ཞེ་ན། སེམས་ཅན་ཐམས་ཅད་ཀྱིས་རྫོགས་པའི་སངས་རྒྱས་ཐོབ་པར་བྱ་བའི་ཕྱིར་དུ་གོ་ཆ་བགོས་པ་ནི། མཁྱེན་གསུམ་གྱི་ནང་ནས་རྣམ་མཁྱེན་གྱི་བདག་ཉིད་ཀྱི་ཆེད་དུ་བྱ་བ་བྱ་དཀའ་བ་དང༌། སེམས་ཅན་ཐམས་ཅད་ཀྱི་དོན་དུ་ལམ་གསུམ་རང་བཞིན་མ་དམིགས་པའི་ཕྱིར་སྒོམ་པ་ནི་ལམ་ཤེས་ཀྱི་བདག་ཉིད་ཀྱི་སྦྱོར་བ་བྱ་དཀའ་བ་དང༌། སེམས་ཅན་ཐམས་ཅད་ཀྱི་དོན་དུ་རྫོགས་པའི་བྱང་ཆུབ་ལ་རྩོལ་བ་བྱེད་པ་ནི་གཞི་ཤེས་ཀྱི་བདག་ཉིད་བྱེད་པ་བྱ་དཀའ་བ་སྟེ་རྣམ་པ་གསུམ་མོ། །ངག་དོན། བྱང་ ༼༢༩༤༽ སེམས་འཕགས་པ་ཆོས་ཅན། ཆེད་དུ་བྱ་བ་བྱ་དཀའ་བ་སྤྱོད་པ་ཡིན་ཏེ། སེམས་ཅན་ཐམས་ཅད་ཀྱིས་རྫོགས་པའི་བྱང་ཆུབ་ཐོབ་པར་བྱ་བའི་ཆེད་དུ་གོ་ཆ་བགོས་པའི་ཕྱིར། ཆོས་ཅན། སྦྱོར་བ་བྱ་དཀའ་བ་སྤྱོད་པ་ཡིན་ཏེ། སེམས་ཅན་ཐམས་ཅད་ཀྱི་དོན་དུ་ལམ་གསུམ་རང་བཞིན་མ་དམིགས་པར་སྒོམ་པའི་ཕྱིར། ཆོས་ཅན། བྱེད་པ་བྱ་དཀའ་བ་སྤྱོད་པ་ཡིན་ཏེ། སེམས་ཅན་ཐམས་ཅད་ཀྱི་དོན་དུ་རྫོགས་པའི་བྱང་ཆུབ་ལ་རྩོལ་བར་བྱེད་པའི་ཕྱིར། གསུམ་པ་ལ་ཁྱབ་པ་ཡོད་དེ། སྟོང་གསུམ་གྱི་སྟོང་ཆེན་པོའི་འཇིག་རྟེན་ཀྱི་ཁམས་འདི་དེ་བཞིན་གཤེགས་པ་རྣམས་ཀྱིས་འདམ་བུའི་ཚལ་ལ་སོགས་པ་ལྟར་ཡོངས་སུ་གང་བར་གྱུར་ལ། དེ་བཞིན་གཤེགས་པ་རྣམས་ཀྱིས་བསྐལ་པའམ་བསྐལ་པ་བས་ལྷག་པར་ཆོས་བསྟན་ཏེ།

དེ་བཞིན་གཤེགས་པ་རེ་རེས་ཀྱང་སེམས་ཅན་གྲངས་དང་ཚད་དང་དཔག་ཏུ་མ་མཆིས་པ་མྱ་ངན་ལས་འདས་ཀྱང༌། སེམས་ཅན་གྱི་ཁམས་ལ་བྲི་བའམ་གང་བ་མེད་པའི་ཕྱིར། མདོ་ཇི་བཞིན་ནོ། །འབྲས་བུ་ཡོད་པ་ལ་སྤྱོད་པ་བཀག་པ་ནི། རྣམ་མཁྱེན་ཡིད་ལ་བྱེད་པས་ཐེག་པ་གསུམ་གྱི་འབྲས་བུ་ལ་ཞེན་སྤྱོད་སོགས་འདྲ། སྤྱོད་པ་བཀག་པའི་གཞི་ཤེས་སྦྱོར་བ་ཆོས་ཅན། འབྲས་བུ་མི་སྟོང་པ་ཡིན་ཏེ། ཁྱོད་བསྒོམས་པས་སྐལ་བ་ཇི་ལྟ་བ་བཞིན་དུ་འབྲས་བུ་བྱང་ཆུབ་གསུམ་འཐོབ་པས་སོ། །གཞན་ལ་རག་ལས་པ་མེད་པ་ལ་སྤྱོད་པ་བཀག་པའི་ནི། རྣམ་མཁྱེན་ཡིད་ལ་ ༼༢༩༥༽ བྱེད་པས་སྲུང་བྱེད་གཞན་གྱི་རྐྱེན་གྱིས་མི་འགྲོ་བ་ལ་ཞེན་སྤྱོད་སོགས་འདྲ། སྤྱོད་པ་བཀག་པའི་གཞི་ཤེས་སྦྱོར་བ་ཆོས་ཅན། སྲུང་བྱེད་གཞན་ལ་རག་ལས་པ་མེད་དེ། ཁྱོད་ལ་གནས་ན་གནས་པ་པོ་དེ་ཉིད་ཁྱོད་ཀྱིས་བསྲུང་བསྐྱབ་སྦ་བར་བྱེད་པའི་ཕྱིར། ཤེས་བྱེད་སྣང་བ་བདུན་ལ་སྤྱོད་པ་བཀག་པའི་སྦྱོར་བའི་མཚན་ཉིད། རྣམ་མཁྱེན་ཡིད་ལ་བྱེད་པས་དངོས་པོ་རྣམས་རང་བཞིན་མ་དམིགས་པར་ཤེས་པར་བྱེད་པ་སྣང་བ་བདུན་ལ་ཞེན་སྤྱོད་མངོན་གྱུར་པ་སྤངས་ནས་མ་དམིགས་པར་སྒོམ་པའི་རྣལ་འབྱོར། ཤེས་བྱེད་བདུན་པོ་གང་ཞེ་ན། ཆོས་ཐམས་ཅད་རང་བཞིན་གྱིས་སྟོང་ན་བཟའ་བཏུང་ལ་སོགས་པའི་དངོས་པོའི་ཐ་སྙད་ཐམས་ཅད་མི་འཐད་པར་ཐལ་ལོ་ཞེ་ན། དོན་དམ་པར་ཅིར་ཡང་མ་གྲུབ་པས་མི་འདོད་པ་སྒྲུབ་པ་མེད་ལ། ཀུན་རྫོབ་ཏུ་མ་ཁྱབ་སྟེ། བཟའ་བཏུང་ལ་སོགས་པ་ཆོས་ཅན། ཀུན་རྫོབ་ཏུ་སྣང་ཡང་བདེན་པར་མ་གྲུབ་པ་རྨི་ལམ་ནང་གི་བཟའ་བཏུང་ལ་སོགས་ལྟ་བུ་ཡིན་ཏེ། གཉིད་དང་འདྲ་བའི་བག་ཆགས་ཡོངས་སུ་འགྱུར་བ་སྣང་བ་ཡིན་པའི་ཕྱིར། ཁ་དོག་ལ་སོགས་པའི་སྒོ་ནས་གཟུགས་ལ་སོགས་དམིགས་པ་དེ་ཆོས་ཅན། ཀུན་རྫོབ་ཏུ་སྣང་ཡང་བདེན་པར་མ་གྲུབ་པ་སྒྱུ་མའི་རྟ་གླང་ལ་སོགས་པ་ལྟ་བུ་ཡིན་ཏེ། སྒྱུ་མའི་སྔགས་རྫས་དང་འདྲ་བའི་འཁྲུལ་བའི་རྒྱུ་རྐྱེན་མཉམ་དུ་ཚོགས་པ་ལས་བྱུང་བའི་སྣང་བ་ཡིན་པའི་ཕྱིར།

སེམས་སེམས་བྱུང་རྣམས་དམིགས་ཡུལ་ལ་དམིགས་ནས་འབྱུང་བ་དེ་ཆོས་ཅན། ཀུན་རྫོབ་ཏུ་སྣང་ཡང་བདེན་པར་མ་གྲུབ་པ་ ༼༢༩༦༽ སྨིག་རྒྱུ་ལ་ཆུར་སྣང་བ་ལྟ་བུ་ཡིན་ཏེ། སྨིག་རྒྱུ་ཆུར་འགལ་བ་ལྟར་བདེན་པར་འགལ་བའི་སྣང་བ་ཡིན་པའི་ཕྱིར། མིང་ཚིག་ཡི་གེའི་ཚོགས་རྣམས་ཆོས་ཅན། ཀུན་རྫོབ་ཏུ་སྣང་ཡང་བདེན་པར་མ་གྲུབ་པ་བྲག་ཆ་ལྟ་བུ་ཡིན་ཏེ། བྲག་ཆ་སྒྲ་གཞན་གྱི་རྐྱེན་ལ་རག་པ་ལྟར་བརྗོད་འདོད་ལ་སོགས་པའི་རྒྱུ་རྐྱེན་ལ་རག་ལས་པའི་སྣང་བ་ཡིན་པའི་ཕྱིར། རྒྱུ་འབྲས་འབྲས་འདྲ་བར་འབྱུང་བ་ཆོས་ཅན། ཀུན་རྫོབ་ཏུ་སྣང་ཡང་བདེན་པར་མ་གྲུབ་པ་གཟུགས་བརྙན་ལྟ་བུ་ཡིན་ཏེ། རང་རྒྱུ་བག་ཆགས་མཐུན་པ་ལས་འདྲ་བར་སྣང་བ་ཙམ་ཡིན་གྱི་རྫས་དངོས་སུ་མ་འཕོས་པའི་སྣང་བ་ཡིན་པའི་ཕྱིར། དངོས་པོ་རྣམས་རང་གི་རྒྱུ་རྐྱེན་ལ་བརྟེན་པ་ཆོས་ཅན། ཀུན་རྫོབ་ཏུ་སྣང་ཡང་བདེན་པར་མ་གྲུབ་པ་དྲི་ཟའི་གྲོང་ཁྱེར་ལྟ་བུ་ཡིན་ཏེ། རྟེན་བདེན་པ་བ་མེད་པར་འབྱུང་བའི་སྣང་བ་ཡིན་པའི་ཕྱིར་སྐྱེས་བུ་རྣམས་འགྲོ་འོང་སོགས་བྱེད་པ་དེ་ཆོས་ཅན། ཀུན་རྫོབ་ཏུ་སྣང་ཡང་བདེན་པར་མ་གྲུབ་པ་སྤྲུལ་པ་ལྟ་བུ་ཡིན་ཏེ། དོན་དམ་པར་བྱེད་པ་པོ་མིན་བཞིན་དུ་སྣང་བ་དེ་ཡིན་པའི་ཕྱིར། མདོར་ན་བྱང་སེམས་ཀྱི་སྤྱོད་པ་བཀག་པའི་སྦྱོར་བ་རྣམ་པ་བཅུ་པོ་རྗེས་སུ་འགྲོ་བ་ཉན་རང་གི་སྦྱོར་བ་ཤུགས་ལ་འཕེན་པའི་སྒོ་ནས་བསྟན་ཏོ། །གཉིས་པ་ནི། དེ་ལྟར་བསྟན་པས་ཤུགས་ཀྱིས་ཉན་ཐོས་སློབ་པ་དང་ཐེག་འབྲིང་སློབ་པ་རྣམས་ཇི་སྐད་བཤད་པ་གཞན་དོན་དུ་རྣམ་མཁྱེན་ཡིད་ལ་བྱེད་པའི་སྒོ་ནས་སྒོམ་པ་ལས་བཟློག་སྟེ་རང་དོན་དུ་མྱང་འདས་ ༼༢༩༧༽ ཡིད་ལ་བྱེད་པས་ཕྱི་ནང་གི་ཆོས་ཇི་སྙེད་པ་ལ་དམིགས་ནས་སྦྱོར་བར་བྱེད་པ་ཡིན་པས་ན་ཉན་ཐོས་སྦྱོར་ལམ་པའི་ཏིང་ངེ་འཛིན་མཚན་གཞི། ཐེག་ཆེན་གྱི་བཞི་ཤེས་སྦྱོར་བ་ཡིན་པར་མཚོན། རང་དོན་དུ་མྱང་འདས་ཡིད་ལ་བྱེད་པས་ཕྱི་ནང་གི་ཆོས་ཇི་སྙེད་པ་རང་བཞིན་གྱིས་མ་སྐྱེས་པར་རྟོགས་ནས་སྒོམ་པའི་རྣལ་འབྱོར།

གཉིས་པ་ནི། གཟུགས་ལ་སོགས་ལ་རློམ་མེད་པ། །ཞེས་བྱ་བ་ལ་སོགས་པ་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། སྦྱོར་བའི་འོག་ཏུ་མཉམ་པ་ཉིད་བསྟན་པ་ལ་རྒྱུ་མཚན་ཡོད་དེ། མཉམ་པ་ཉིད་ཀྱི་སྒོ་ནས་སྦྱོར་བ་བསྒོམ་དགོས་པས་སོ། །ཚིག་དོན་འབྱེད་པ་ནི། སྤྱོད་པ་བཀག་པའི་སྦྱོར་བ་སྒོམ་པའི་གནས་སྐབས་སུ་ཤེས་པ་དང་ཤེས་བྱ་ལ་རློམ་པ་བསལ་ནས་མི་དམིགས་པར་མཉམ་པ་ཉིད་དུ་སྒོམ་པའི་རྣལ་འབྱོར་ནི་སྤྱོད་པ་བཀག་པའི་སྦྱོར་བའི་མཉམ་ཉིད་ཡིན་པས་དེ་དབྱེ་གཞི། དབྱེ་ངོ་དངོས་པོ་དང༌། མཚན་མ་དང༌། སྤྲོས་པ་དང༌། རྟོགས་པ་ལ་མཉམ་པ་ཉིད་བཞི་ཡིན་ནོ། །འབྱེད་པའི་རྒྱུ་མཚན་སྤང་བྱ་རློམ་པ་བཞི་ཡོད་པས་དེའི་གཉེན་པོ་བཞིར་ཕྱེའོ། །བཞི་པོ་གང་ཞེ་ན། གཟུགས་ལ་སོགས་པ་དངོས་པོ་དང༌། སྔོན་པོ་ལ་སོགས་པ་མཚན་ ༼༢༩༨༽ མ་དང༌། གཅིག་གཉིས་ལ་སོགས་པ་སྤྲོས་པ་དབྱེ་བ་དང༌། ངེས་འབྱེད་ཆ་མཐུན་ལ་སོགས་པ་རྟོགས་པ་རྣམས་རང་བཞིན་གྱིས་མ་སྐྱེས་པ་ནི་ཡུལ་མཉམ་པ་ཉིད་ཡིན་ལ། སྤྱོད་པ་བཀག་པའི་སྦྱོར་བ་བསྒོམ་པའི་སྐབས་སུ་གཟུགས་ལ་སོགས་པ་དངོས་པོ་དང༌། སྔོན་པོ་ལ་སོགས་པ་མཚན་མ་དང༌། གཅིག་གཉིས་ལ་སོགས་པ་སྤྲོས་པ་དང༌། ངེས་འབྱེད་ཆ་མཐུན་སོགས་རྟོགས་པ་ལ་རློམ་པ་བསལ་ནས་མི་དམིགས་པར་མཉམ་པ་ཉིད་དུ་སྒོམ་པའི་རྣལ་འབྱོར་བཞི་ནི་ཡུལ་ཅན་སྤྱོད་པ་བཀག་པའི་སྦྱོར་བ་དེའི་མཉམ་པ་ཉིད་དངོས་པོ་དང༌། མཚན་མ་དང༌། སྤྲོས་པ་དང༌། རྟོགས་པ་མཉམ་པ་ཉིད་ཡིན་ནོ། །རློམ་པ་ནི་མངོན་ཞེན་ནོ། །སྦྱོར་ལམ་ལ་གནས་པའི་བྱང་སེམས་ཆེན་པོའི་རྒྱུད་ཀྱི་གཟུགས་ལ་སོགས་པའི་དོན་དངོས་པོ་ལ་རློམ་པ་བསལ་ནས་མ་དམིགས་པར་མཉམ་པ་ཉིད་དུ་སྒོམ་པའི་ཏིང་ངེ་འཛིན་ཆོས་ཅན། སྤྱོད་པ་བཀག་པའི་སྦྱོར་བའི་མཉམ་ཉིད་ཡིན་ཏེ། སྤྱོད་བ་བཀག་པའི་སྦྱོར་བ་སྒོམ་པའི་སྐབས་སུ་ཤེས་པ་དང་ཤེས་བྱ་ལ་རློམ་པ་བསལ་ནས་མི་དམིགས་པ་མཉམ་པ་ཉིད་དུ་སྒོམ་པའི་རྣལ་འབྱོར་ཡིན་པའི་ཕྱིར།

ལྔ་པ་ལ་ངོ་བོ་མདོར་བསྟན། རྣམ་པའི་སྒོ་ནས་རྒྱས་པར་བཤད་ ༼༢༩༩༽ པ་གཉིས། དང་པོ་ནི། སྡུག་བསྔལ་ལ་སོགས་བདེན་པ་ལ། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། མཉམ་པ་ཉིད་བསྟན་ནས་དེའི་འོག་ཏུ་མཐོང་ལམ་བསྟན་པ་ལ་རྒྱུ་མཚན་ཡོད་དེ། སྦྱོར་བའི་མཉམ་ཉིད་སོ་སོར་རྟོགས་ནས་མཐོང་ལམ་སྒོམ་དགོས་པས་སོ། །ཚིག་དོན་འབྱེད་པ་ནི། བྱང་སེམས་མཐོང་ལམ་པའི་རྒྱུད་ཀྱི་སྡུག་བསྔལ་ལ་སོགས་པའི་བདེན་པ་བཞི་པོ་རེ་རེ་ལ་ཆོས་ཤེས་པའི་བཟོད་པ་དང༌། ཆོས་ཤེས་པའི་ཡེ་ཤེས་དང༌། རྗེས་སུ་ཤེས་པའི་བཟོད་པ་དང༌། རྗེས་སུ་ཤེས་པའི་ཡེ་ཤེས་ཏེ་སྐད་ཅིག་མ་བཅུ་དྲུག་པོ་འདི་ཆོས་ཅན། ཐམས་ཅད་ཤེས་པ་ཉིད་ཀྱི་སྐབས་སུ་བསྟན་པའི་མཐོང་ལམ་ཡིན་ཏེ། ཟག་མེད་སྒོམ་ལམ་མ་སྐྱེས་གོང་གི་འཇིག་རྟེན་ལས་འདས་པའི་མངོན་རྟོགས་ཡིན་པའི་ཕྱིར། གཉིས་པ་ནི། གཟུགས་རྟག་མ་ཡིན་མི་རྟག་མིན། །ཅེས་བྱ་བ་ ༼༣༠༠༽ ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། གཟུགས་རྟག་མ་ཡིན་མི་རྟག་མིན། །ཅེས་སོགས་ཀྱི་ཚིགས་བཅད་ཆོས་ཅན། དོན་ཡོད་དེ། ཁྱོད་ལ་བརྟེན་ནས་བདེན་བཞིའི་རྣམ་པ་བཅུ་དྲུག་གང་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ལ། དངོས་བསྟན་ཐེག་ཆེན་གྱི་མཐོང་ལམ། ཤུགས་བསྟན་ཐེག་དམན་གྱི་མཐོང་ལམ་གཉིས། དང་པོ་ལ། རྣམ་པའི་སྒོ་ནས་རྒྱས་པར་བཤད་པ་དང༌། མཇུག་བསྡུ་བ་གཉིས། དང་པོ་ནི། བཅུ་དྲུག་པོ་རེ་རེ་ལ་ཡུལ་དང་ཡུལ་ཅན་གཉིས་གཉིས་ཡོད་པས། སྡུག་བསྔལ་ལ་ཆོས་བཟོད་ལ་ཡུལ་ནི། གཟུགས་སོགས་ཀྱི་སྐབས་སྟོབས་ཀྱིས་བདེན་བཞི་མཚོན་པས། སྡུག་བདེན་དོན་དམ་པར་རྟག་མི་རྟག་གང་ཡང་མ་ཡིན་པའི་རྣམ་པ་དེ་སྡུག་བདེན་གྱི་རྣམ་པ་ཡིན་ཏེ། དེའི་ཁྱད་པར་གྱི་ཆོས་ཡིན་པའི་ཕྱིར། སྡུག་བདེན་ཆོས་ཅན། དོན་དམ་པར་རྟག་མི་རྟག་གང་ཡང་མ་ཡིན་ཏེ། ཁྱོད་དོན་དམ་པར་དེ་དང་བྲལ་བའི་ཕྱིར་ཏེ། གདོད་མ་ནས་ངོ་བོ་ཉིད་མེད་པའི་ཕྱིར།

ཡུལ་ཅན་ནི་སྡུག་བདེན་གྱི་ཆོས་རྟག་མི་རྟག་གང་ཡང་མ་ཡིན་པའི་རྣམ་པ་མངོན་སུམ་དུ་གཙོ་བོར་གསལ་ལ་ངེས་པར་འདྲེན་ནུས་སུ་རྟོགས་པའི་བར་ཆད་མེད་ལམ་མཐོང་ལམ་སྐད་ཅིག་དང་པོ་དེ་མཐོང་ལམ་སྡུག་བསྔལ་ལ་ཆོས་ཤེས་པའི་བཟོད་པ་ཡིན་ལ། མཐོང་ལམ་སྡུག་བསྔལ་ལ་ཆོས་བཟོད་ཆོས་ཅན། སྡུག་བདེན་དེ་དོན་དམ་པར་རྟག་མི་རྟག་གང་ཡང་མ་ཡིན་པར་རྟོགས་པ་ཡིན་ཏེ། དེ་དོན་དམ་པར་དེ་ ༼༣༠༡༽ དང་བྲལ་པར་རྟོགས་པའི་ཕྱིར་ཏེ། དེ་གདོད་མ་ནས་ངོ་བོ་ཉིད་མེད་པར་རྟོགས་པའི་ཕྱིར། འདི་བཞིན་དུ་འོག་མ་རྣམས་སུ་ཡང་སྦྱོར་མཛོད། སྡུག་བདེན་གྱི་ཆོས་རྟག་ཆད་ཀྱི་མཐའ་དང་བྲལ་བ་དེ་སྡུག་བདེན་གྱི་རྣམ་པ་ཡིན་ཏེ། དེའི་ཁྱད་པར་གྱི་ཆོས་ཡིན་པའི་ཕྱིར། སྡུག་བདེན་ཆོས་ཅན། དོན་དམ་པར་རྟག་ཆད་ཀྱི་མཐའ་དང་བྲལ་བ་ཡིན་ཏེ། དོན་དམ་པར་སྡུག་བསྔལ་ཡིན་མིན་དང་བྲལ་བའི་ཕྱིར་ཏེ། གདོད་མ་ནས་ངོ་བོ་ཉིད་མེད་པའི་ཕྱིར། སྡུག་བདེན་གྱི་ཆོས་རང་བཞིན་གྱིས་རྣམ་པར་དག་པ་དེ་སྡུག་བསྔལ་བདེན་པའི་རྣམ་པ་ཡིན་ཏེ་མན་འདྲ། སྡུག་བདེན་ཆོས་ཅན། རང་བཞིན་གྱིས་རྣམ་པར་དག་པ་ཡིན་ཏེ། དོན་དམ་པར་བདག་གི་བས་སྟོང་མི་སྟོང་དང་བྲལ་པའི་ཕྱིར་ཏེ། གདོད་མ་ནས་ངོ་བོ་ཉིད་མེད་པའི་ཕྱིར། སྡུག་བདེན་གྱི་ཆོས་དོན་དམ་པར་སྐྱེ་འགག་ཀུན་ནས་ཉོན་མོངས་རྣམ་བྱང་འཕེལ་འགྲིབ་སོགས་མ་ཡིན་པ་དེ་སྡུག་བསྔལ་བདེན་པའི་རྣམ་པ་མན་འདྲ། སྡུག་བདེན་ཆོས་ཅན། དོན་དམ་པར་སྐྱེ་འགག་སོགས་མ་ཡིན་ཏེ། དོན་དམ་པར་ངོ་བོར་གྱུར་པའི་བདག་ཡོད་མེད་དང་བྲལ་བའི་ཕྱིར་ཏེ། གདོད་མ་ནས་ངོ་བོ་ཉིད་མེད་པའི་ཕྱིར། ཀུན་འབྱུང་བདེན་པའི་ཆོས་དོན་དམ་པར་སྐྱེ་འགག་དང་བྲལ་བ་ནམ་མཁའ་དང་འདྲ་བ་དེ་ཀུན་འབྱུང་བདེན་པའི་རྣམ་པ་ཡིན་ཏེ་མན་འདྲ། ཀུན་འབྱུང་བདེན་པ་ཆོས་ཅན། དོན་དམ་པར་སྐྱེ་འགག་དང་བྲལ་བ་ནམ་མཁའ་དང་འདྲ་བ་ཡིན་ཏེ། དོན་དམ་པར་རྒྱུ་ 

༼༣༠༢༽ ཡིན་མིན་གྱིས་སྟོང་པའི་ཕྱིར་ཏེ། གདོད་མ་ནས་ངོ་བོ་ཉིད་མེད་པའི་ཕྱིར། ཀུན་འབྱུང་བདེན་པའི་ཆོས་དོན་དམ་པ་ཉོན་མོངས་པ་དང་ཉེ་བའི་ཉོན་མོངས་པའི་ཆགས་པ་ཐམས་ཅད་དང་བྲལ་བ་དེ་ཀུན་འབྱུང་བདེན་པའི་རྣམ་པ་ཡིན་ཏེ་མན་འདྲ། ཆོས་ཅན། དོན་དམ་པར་རྩ་ཉོན་ཉེ་ཉོན་ཐམས་ཅད་དང་བྲལ་བ་ཡིན་ཏེ། དོན་དམ་པར་ཀུན་འབྱུང་ཡོད་མེད་དང་བྲལ་བའི་ཕྱིར་ཏེ་མན་འདྲ། ཀུན་འབྱུང་བདེན་པའི་ཆོས་དོན་དམ་པར་ཡོངས་སུ་འཛིན་པ་ལས་གྲོལ་བ་དེ་ཀུན་འབྱུང་བདེན་པའི་རྣམ་པ་ཡིན་ཏེ་མན་འདྲ། དོན་དམ་པ་ཡོངས་སུ་འཛིན་པ་ལས་གྲོལ་བ་ཡིན་ཏེ། དོན་དམ་པར་རབ་ཏུ་སྐྱེ་མི་སྐྱེ་དང་བྲལ་བའི་ཕྱིར། མན་འདྲ། ཀུན་འབྱུང་བདེན་པའི་ཆོས་དོན་དམ་པར་རང་གི་ངོ་བོ་བརྗོད་དུ་མེད་པ་དེ་ཀུན་འབྱུང་བདེན་པའི་རྣམ་པ་ཡིན་ཏེ་མན་འདྲ། ཆོས་ཅན། དོན་དམ་པར་རང་གི་ངོ་བོ་བརྗོད་དུ་མེད་དེ། དོན་དམ་པར་རྐྱེན་ཡིན་མིན་དང་བྲལ་བའི་ཕྱིར་ཏེ་མན་འདྲ། འགོག་བདེན་གྱི་ཆོས་དོན་དམ་པར་འགོག་བདེན་འདིའི་དོན་ཚིག་ཏུ་བརྗོད་པས་རྒྱུད་གཞན་ལ་སྦྱིན་དུ་མེད་པ་དེ་འགོག་བདེན་གྱི་རྣམ་པ་ཡིན་ཏེ་མན་འདྲ། འགོག་བདེན་ཆོས་ཅན། དོན་དམ་པར་ཁྱོད་ཀྱི་དོན་ཚིག་ཏུ་བརྗོད་པའི་སྒོ་ནས་རྒྱུད་གཞན་ལ་སྦྱིན་དུ་མེད་དེ། གང་གི་ཕྱིར། དོན་དམ་པར་འགོག་པ་ཡོད་མེད་དང་བྲལ་བའི་ཕྱིར་ཏེ་མན་འདྲ། འགོག་བདེན་གྱི་ཆོས་དོན་དམ་པར་དམིགས་པ་མེད་པ་དེ་འགོག་བདེན་གྱི་རྣམ་པ་ཡིན་ཏེ་ ༼༣༠༣༽ མན་འདྲ། དོན་དམ་པར་དམིགས་པ་མེད་དེ། དོན་དམ་པར་ཞི་མ་ཞི་དང་བྲལ་བའི་ཕྱིར་ཏེ་མན་འདྲ། འགོག་བདེན་གྱི་ཆོས་དོན་དམ་པར་རྟག་ཆད་ཀྱི་མཐའ་གཉིས་ལས་འདས་ཤིང་རང་བཞིན་གྱི་རྣམ་པར་དག་པ་དེ་འགོག་བདེན་གྱི་རྣམ་པ་ཡིན་ཏེ་མན་འདྲ། ཆོས་ཅན། དོན་དམ་པར་མཐའ་གཉིས་ལས་འདས་ཤིང་རང་བཞིན་གྱིས་རྣམ་པར་དག་པ་ཡིན་ཏེ། དོན་དམ་པར་གྱ་ནོམ་ཡིན་མིན་དང་བྲལ་བའི་ཕྱིར་ཏེ་མན་འདྲ། འགོག་བདེན་གྱི་ཆོས་དོན་དམ་པར་ནད་ཐམས་ཅད་མི་སྐྱེ་བ་དེ་འགོག་བདེན་གྱི་རྣམ་པ་ཡིན་ཏེ་མན་འདྲ།

ཆོས་ཅན། དོན་དམ་པར་ནད་ཐམས་ཅད་མི་སྐྱེ་བ་ཡིན་ཏེ། དོན་དམ་པར་ངེས་འབྱུང་ཡོད་མེད་དང་བྲལ་བའི་ཕྱིར་ཏེ་མན་འདྲ། ལམ་བདེན་གྱི་ཆོས་ངན་སོང་ཆད་པ་དེ་ལམ་བདེན་གྱི་རྣམ་པ་ཡིན་ཏེ་མན་འདྲ། ལམ་བདེན་ཆོས་ཅན། དོན་དམ་པར་ངན་སོང་ཆད་པ་ཡིན་ཏེ། དོན་དམ་པར་ལམ་བདེན་ཡིན་མིན་དང་བྲལ་བའི་ཕྱིར་ཏེ་མན་འདྲ། ལམ་བདེན་གྱི་ཆོས་དོན་དམ་པར་འབྲས་བུ་མངོན་དུ་བྱ་བའི་དོན་གྱི་ཐབས་ལ་རྣམ་པར་མི་རྟོག་པ་དེ་ལམ་བདེན་གྱི་རྣམ་པ་ཡིན་ཏེ་མན་འདྲ། ལམ་བདེན་ཆོས་ཅན། དོན་དམ་པར་འབྲས་བུ་མངོན་དུ་བྱ་བའི་དོན་གྱི་ཐབས་ལ་རྣམ་པར་མི་རྟོག་པ་ཡིན་ཏེ། དོན་དམ་པར་རིགས་པ་ཡིན་མིན་དང་བྲལ་བའི་ཕྱིར་ཏེ་མན་འདྲ། ལམ་བདེན་གྱི་དོན་དམ་པར་ཆོས་ཐམས་ཅད་ཀྱི་མཚན་མ་དང་མ་འབྲེལ་བ་དེ་ལམ་བདེན་གྱི་རྣམ་པ་ཡིན་ཏེ་མན་འདྲ། ༼༣༠༤༽ ཆོས་ཅན། དོན་དམ་པར་ཆོས་ཐམས་ཅད་ཀྱི་མཚན་མ་དང་མ་འབྲེལ་བ་ཡིན་ཏེ། དོན་དམ་པར་སྒྲུབ་པ་ཡིན་མིན་དང་བྲལ་བའི་ཕྱིར་ཏེ་མན་འདྲ། ལམ་བདེན་གྱི་ཆོས་དོན་དམ་པར་བརྗོད་བྱའི་དངོས་པོ་ཤེས་བྱ་དང་རྫོད་བྱེད་སྒྲ་གཉིས་པོ་ལ་སོ་སོར་སྣང་བའི་ཤེས་པ་སྐྱེ་བ་མེད་པ་དེ་ལམ་བདེན་གྱི་རྣམ་པ་ཡིན་ཏེ་མན་འདྲ། ཆོས་ཅན། དོན་དམ་པར་མིང་དོན་གཉིས་ལ་སོ་སོར་སྣང་བའི་ཤེས་པ་སྐྱེ་བ་མེད་དེ། དོན་དམ་པར་ངེས་འབྱིན་ཡིན་མིན་དང་བྲལ་བའི་ཕྱིར་ཏེ་མན་འདྲ། གཉིས་པ་ནི། རྣམ་མཁྱེན་ཡིད་ལ་བྱེད་པས་བདེན་བཞི་རྟག་མི་རྟག་ལ་སོགས་པའི་སྤྲོས་བྲལ་གྱི་རྣམ་པ་མངོན་སུམ་དུ་རྟོགས་པའི་སྒོ་ནས་ཐེག་ཆེན་གྱི་མཐོང་སྤང་དུ་གྱུར་པའི་རྟག་མི་རྟག་ལ་སོགས་པའི་སྒྲོ་འདོགས་སོ་གཉིས་དང་བྲལ་བ་དེ་ལྟ་བུའི་རྣམ་པ་ཅན་གྱི་མཐོང་ལམ་བཟོད་ཤེས་སྐད་ཅིག་མ་བཅུ་དྲུག་པོ་དེ་དག་ཉིད་ཀུན་ཤེས་པ་ཉིད་འཆད་པའི་སྐབས་སུ་དངོས་སུ་བསྟན་པའི་བྱང་སེམས་ཀྱི་མཐོང་ལམ་ཡིན་ཏེ། འཇིག་རྟེན་ལས་འདས་པའི་སྒོམ་ལམ་མ་སྐྱེས་གོང་གི་བྱང་སེམས་འཕགས་པའི་མངོན་རྟོགས་ཡིན་པའི་ཕྱིར།

གཉིས་པ་ནི། ཉན་ཐོས་མཐོང་ལམ་པ་རྣམས་ཀྱིས་གོང་དུ་བསྟན་པ་དེ་ལས་ཟློག་པ་རང་དོན་མྱང་འདས་ཡིད་ལ་བྱེད་པས་བདེན་བཞི་མི་རྟག་སོགས་བཅུ་དྲུག་ཏུ་སྒོམ་པའི་སྒོ་ནས་སོ། །ཉན་ཐོས་ཀྱི་མཐོང་སྤང་དུ་གྱུར་པའི་རྟག་པ་ལ་སོགས་པ་གང་ཟག་གི་བདག་ཏུ་སྒྲོ་ ༼༣༠༥༽ འདོགས་པའི་ཉོན་མོངས་པ་བཅུ་དྲུག་སྤངས་པའི་རྣམ་པ་ཅན་གྱི་མཐོང་ལམ་བཟོད་ཤེས་སྐད་ཅིག་མ་བཅུ་དྲུག་པོ་ནི་ཀུན་ཤེས་འཆད་པའི་སྐབས་སུ་ཤུགས་ལ་བསྟན་པའི་ཉན་ཐོས་ཀྱི་མཐོང་ལམ་ཡིན་ཏེ། འཇིག་རྟེན་ལས་འདས་པའི་སྒོམ་ལམ་མ་སྐྱེས་གོང་གི་ཉན་ཐོས་འཕགས་པའི་མངོན་རྟོགས་ཡིན་པའི་ཕྱིར། སྐད་ཅིག་བཅུ་དྲུག་དང་སྒྲོ་འདོགས་སོགས་གཉིས་དང་བཅུ་དྲུག་སོ་སོར་སྦྱོར་མཛོད། དྲུག་པ་ནི། བྱམས་པ་མགོན་པོས་གཞི་ཤེས་འཆད་པའི་སྐབས་གསུམ་པ་འདིར་བྱང་སེམས་ཆེན་པོ་རྣམས་ལ་སྒོམ་ལམ་རྩ་ཚིག་གིས་ཟིན་པར་དངོས་སུ་མ་བསྟན་ཏོ། །དེའི་རྒྱུ་མཚན། ཐེག་ཆེན་གྱི་སྒོམ་ལམ་སྐབས་གཉིས་པར་རྒྱས་པར་བསྟན་ཟིན་པ་ལ་དགོངས། ཉན་ཐོས་ཀྱི་ལམ་ནི་བྱང་ཆུབ་སེམས་དཔས་མངོན་དུ་མི་བྱེད་པ་ལ་དགོངས་ནས་སོ། །འོ་ན་ཉན་ཐོས་ཀྱི་མཐོང་ལམ་སྟོན་པའི་རྒྱུ་མཚན་ཅི་ཡིན་ཞེ་ན། ཉན་ཐོས་ཀྱི་ལམ་ནི་བྱང་ཆུབ་སེམས་དཔས་ཤེས་པར་བྱ་བ་ཡིན་པས་སོ། །ངག་དོན། བྱམས་པ་མགོན་པོ་ཆོས་ཅན། ཉིད་ཀྱིས་སྐབས་གསུམ་པ་འདིར་བྱང་སེམས་ཆེན་པོ་རྣམས་ལ་སྒོམ་ལམ་རྩ་ཚིག་གིས་དངོས་སུ་ཟིན་ ༼༣༠༦༽ པར་མ་བསྟན་པ་ལ་རྒྱུ་མཚན་ཡོད་དེ། ཉིད་ཀྱིས་ཐེག་ཆེན་གྱི་སྒོམ་ལམ་སྐབས་གཉིས་པར་རྒྱས་པར་བསྟན་ཟིན་པ་ལ་དགོངས། ཉན་ཐོས་ཀྱི་བྱང་ཆུབ་སེམས་དཔས་མངོན་དུ་མི་བྱེད་པ་ལ་དགོངས་ནས་འདིར་དེ་ལྟར་མ་བསྟན་པའི་ཕྱིར། ཆོས་ཅན། ཉིད་ཀྱིས་སྐབས་གསུམ་པ་འདིར་ཉན་ཐོས་ཀྱི་མཐོང་ལམ་དངོས་སུ་བསྟན་པ་ལ་རྒྱུ་མཚན་ཡོད་དེ། ཉན་ཐོས་ཀྱི་ལམ་བྱང་ཆུབ་སེམས་དཔས་ཤེས་བྱ་ཡིན་པ་ལ་དགོངས་ནས་འདིར་དེ་ལྟར་བསྟན་པའི་ཕྱིར།

གསུམ་པ་ནི། དེ་ལྟར་འདི་དང་ཡང་འདི་དང༌། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། སྔར་བསྟན་པ་དེ་ལྟར་མཁྱེན་གསུམ་རྒྱས་པར་བསྟན་ནས་དེའི་རྗེས་སུ་མཁྱེན་གསུམ་གྱི་མཇུག་བསྡུ་བསྟན་པ་ལ་རྒྱུ་མཚན་ཡོད་དེ། རྒྱས་པར་བཤད་པ་དོན་བསྡུ་བའི་སྒོ་ནས་ཤེས་དགོས་པའི་ཕྱིར། མཁྱེན་གསུམ་ཆོས་ཅན། ཁྱོད་ལ་མཇུག་བསྡུ་བསྟན་པ་ལ་རྒྱུ་མཚན་ཡོད་དེ། ཁྱོད་ཀྱིས་མངོན་པར་བསྟན་པའི་དོན་མཐའ་དག་སྡུད་པར་བྱེད་པའི་རྒྱུ་མཚན་གྱིས་དེ་ལྟར་བསྟན་པའི་ཕྱིར། ཚིག་དོན་འབྱེད་པ་ནི། རབ་ ༼༣༠༧༽ འབྱོར། མཐའ་གཉིས་རྣམ་དག སྤྱོད་པ་ཁྱད་པར་ཅན་གྱི་ལེའུ་གསུམ་གྱི་བརྗོད་བྱ་རྣམ་པ་གསུམ་པོ་རྫོགས་པར་བསྟན་པ་ཡིན་ནོ། །གང་གིས་ན། མངོན་རྟོགས་རྒྱན་གྱི་སྐབས་དང་པོ་གསུམ་གྱིས་གཞུང་གིས་སོ། །དེའི་རྒྱུ་མཚན་རྣམ་པ་ཐམས་ཅད་མཁྱེན་པ་ཉིད་འདི་དང༌། ཡང་བསྟན་པའི་ལམ་ཤེས་པ་ཉིད་འདི་དང༌། ཡང་བསྟན་པའི་ཐམས་ཅད་ཤེས་པ་ཉིད་འདི་སྟེ། མཁྱེན་གསུམ་རྫོགས་པར་བསྟན་པ་དེ་ལྟར་ན་སྟེ་དེའི་ཕྱིར་རོ། །ངག་དོན་ནི། མངོན་རྟོགས་རྒྱན་གྱི་སྐབས་དང་པོ་གསུམ་གྱི་གཞུང་ཚིག་ཆོས་ཅན། རབ་འབྱོར་དང་མཐའ་གཉིས་རྣམ་དག་དང་སྤྱོད་པ་ཁྱད་པར་ཅན་གྱི་ལེའུ་གསུམ་གྱིས་བརྗོད་བྱ་རྣམ་པ་གསུམ་རྫོགས་པར་བསྟན་པ་ཡིན་ཏེ། མཁྱེན་པ་གསུམ་རྫོགས་པར་བསྟན་པའི་ཕྱིར། རྣམ་མཁྱེན་དང་ལམ་ཤེས་ལ་ཉེ་ཚིག་སྦྱོར་བའི་རྒྱུ་མཚན་ནི། བཤད་མ་ཐག་པ་ཐམས་ཅད་ཤེས་པ་ཉིད་དང་ཉེ་བའི་རྒྱུ་མཚན་གྱིས་དེའི་ཚུལ་ཏེ་དེ་དང་འདྲ་བར་བསྟན་ཏོ།། །།བཞི་པ་ནི། མདོར་ན་ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ལས། ཐམས་ཅད་ཤེས་པ་ཉིད་གཏན་ལ་འབེབས་པའི་སྐབས་གསུམ་པའི་འགྲེལ་པ་དོན་གསལ་བའི་སྙིང་པོ་གསལ་བྱེད་རེ་ཞིག་རྫོགས་སོ།། །། ༼༣༠༨༽ དེ་ལྟར་སྐབས་གསུམ་པས་ཤེས་རབ་ཀྱི་ཕ་རོལ་ཏུ་ཕྱིན་པ་ཐམས་ཅད་ཤེས་པ་ཉིད་ཀྱི་བདག་ཉིད་རྫོགས་པར་བསྟན་ནས།

ད་ནི་རྒྱུ་སྦྱོར་བ་སྟོན་པ་ལ་བཞི་ལས། དང་པོ་རྣམ་རྫོགས་སྦྱོར་བ་ལ། རྒྱུ་མཚན་གྱི་སྒོ་ནས་མཚམས་སྦྱར། མཚོན་བྱེད་ཀྱི་སྒོ་ནས་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བ་དང་གསུམ། དང་པོ་ནི། བཤད་པར་བཞེད་དོ། །གང་ན། ཡུལ་མཁྱེན་གསུམ་བཤད་ནས་དེའི་རྗེས་སུ་རྣམ་རྫོགས་སྦྱོར་བའོ། །གང་གི་སྒོ་ནས་ན། རྣམ་ ༼༣༠༩༽ པ་སྦྱོར་བ་བཅས་རྣམས་དང༌། །ཞེས་སོགས་ཀྱི་བསྡུས་དོན་ལུས་རྣམ་བཞག་གི་ཚིག་ལེའུར་བྱས་པ་རྒྱས་པར་བཤད་པའི་སྒོ་ནས་སོ། །དེའི་རྒྱུ་མཚན། མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པའི་དོན་ལ་དབང་ཐོབ་པར་བྱ་བའི་ཕྱིར་དུ་གཞི་ལམ་རྣམ་པ་ཐམས་ཅད་ཤེས་པའི་དོན་བསྡུས་ནས་སྒོམ་པར་བྱེད་པས་སོ། །དེས་ན་མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པའི་དོན་ལ་དབང་ཐོབ་པར་བྱ་བའི་ཕྱིར་དུ་དེ་ཉིད་བསྡུས་ནས་སྒོམ་པའི་རྣལ་འབྱོར་ནི་རྣམ་རྫོགས་སྦྱོར་བའི་མཚན་ཉིད་ཡིན་ནོ། །ངག་དོན། ཤེས་བྱ་ཆོས་ཅན། ཡུལ་མཁྱེན་གསུམ་བཤད་ནས་དེའི་རྗེས་སུ་རྣམ་རྫོགས་སྦྱོར་བ་བསྟན་པ་ལ་རྒྱུ་མཚན་ཡོད་དེ། བྱང་སེམས་ཆེན་པོ་རྣམས་མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པའི་དོན་ལ་དབང་ཐོབ་པར་བྱ་བའི་ཕྱིར་དུ་གཞི་ལམ་རྣམ་པ་ཐམས་ཅད་ཤེས་པ་ཉིད་བསྡུས་ནས་སྒོམ་པར་བྱེད་པས་སོ། །བྱང་སེམས་ཚོགས་ལམ་པའི་ཏིང་ངེ་འཛིན་ཆོས་ཅན། རྣམ་རྫོགས་སྦྱོར་བ་ཡིན་ཏེ། མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པའི་དོན་ལ་དབང་ཐོབ་པར་བྱ་བའི་ཕྱིར་དུ་དེ་ཉིད་བསྡུས་ནས་སྒོམ་པའི་རྣལ་འབྱོར་ཡིན་པའི་ཕྱིར། ས་མཚམས་ཐེག་ཆེན་ཚོགས་ལམ་ནས་ས་བཅུ་རྒྱུན་མཐའི་བར་ན་ཡོད་དོ། །དེས་ན་རྣམ་པ་ཀུན་མངོན་པར་རྫོགས་པར་རྟོགས་པ་ནི་རྫོགས་པའི་སངས་རྒྱས་ཡིན་ལ། དེ་ཐོབ་པར་བྱེད་པའི་སྦྱོར་བ་ལ་འབྲས་བུའི་མིང་གིས་བཏགས་པ་ཡིན་ནོ། །ཡང་གི་དོན་ནི་གཞི་ལམ་ ༼༣༡༠༽ རྣམ་པ་ཐོས་བསམ་གྱིས་ཤེས་པར་བྱ་བའི་ཕྱིར་དུ་ཡུལ་དུ་བྱེད་པར་མ་ཟད།

ཤེས་པ་དབང་དུ་བྱ་བའི་ཕྱིར་ཡང་བསྒོམ་ཞེས་པའོ། །གཉིས་པ་ལ། རྣམ་ཀུན་སྦྱོར་བ་ཙམ་གྱི་སྒོམ་རིམ་དང༌། ཁྱད་པར་ཅན་གྱི་སྒོམ་རིམ་གཉིས། དང་པོ་ལ། བསྒོམ་བྱ་རྣམ་པ། སྒོམ་པ་པོ་གང་ཟག སྒོམ་སྦྱོར་བ། ཐོབ་བྱ་ཡོན་ཏན། དོར་བྱ་སྐྱོན། བླང་བྱ་མཚན་ཉིད། རྒྱུ་ཐར་པ་ཆ་མཐུན་དང་བདུན། དང་པོ་ལ་མདོར་བསྟན། རྒྱས་པར་བཤད། མཇུག་བསྡུ་བ་དང་གསུམ། ༼༣༡༡༽ དང་པོ་ནི། གཞི་ཤེས་པ་ཡི་བྱེ་བྲག་རྣམས། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། རྣམ་རྫོགས་སྦྱོར་བ་དེ་ཡང་རྣམ་པ་དང་ལ་སོགས་པ་སྦྱོར་བ་དང་ཡོན་ཏན་དང་སྐྱོན་དང་མཚན་ཉིད་དང་ཐར་པ་ཆ་མཐུན་དང་ངེས་འབྱེད་ཆ་མཐུན་དང་ཕྱིར་མི་ལྡོག་པའི་ཚོགས་དང་སྲིད་ཞི་མཉམ་ཉིད་དང་ཞིང་དག་པ་དང་ཐབས་མཁས་པའི་སྦྱོར་བའི་དབྱེ་བས་རྣམ་པ་བཅུ་གཅིག་ཡིན་པས་དེ་རྣམས་ཀྱི་ནང་ནས་དང་པོར་རྣམ་པ་བསྟན་པ་ལ་རྒྱུ་མཚན་ཡོད་དེ། རྣམ་པ་གཏན་ལ་ཕབ་ནས་སྦྱོར་བ་སྒོམ་དགོས་པའི་ཕྱིར། ཚིག་དོན་འབྱེད་པ་ལ་ངོ་བོ་དང༌། དབྱེ་བ་མདོར་བསྟན་གཉིས། དང་པོ་ནི། གཞི་ནི་ཆོས་ཅན་བདེན་པ་བཞི་ཡིན་ལ་དེའི་བྱེ་བྲག་མི་མཐུན་ཕྱོགས་བདེན་བཞི་རྟག་སོགས་སུ་འཛིན་པའི་གཉེན་པོའི་ཕྱོགས་བདེན་བཞི་མི་རྟག་པ་ལ་སོགས་པར་དམིགས་པའི་ཤེས་པ་རྣམས་ཤེས་པའི་རྣམ་པའི་མཚན་ཉིད་དུ་རྣམ་པར་བཞག་གོ །ངག་དོན། བདེན་བཞི་ཆོས་ཅན། གཞི་ཡིན་ཏེ། རང་གི་ཁྱད་པར་གྱི་ཆོས་ཀྱི་རྟེན་བྱེད་པའི་ཕྱིར། ཆོས་ཅན་ཡིན་ཏེ། རང་གི་ཁྱད་པར་གྱི་ཆོས་དུ་མ་དང་ལྡན་པའི་ཕྱིར། བདེན་བཞིའི་ཆོས་མི་རྟག་སོགས་བཅུ་དྲུག་མཚན་གཞི། རྣམ་པར་མཚོན། ཁྱད་པར་གྱི་ ༼༣༡༢༽ ཆོས་ཡིན་པ་མཚན་ཉིད་དོ། །བྱང་སེམས་མཐོང་ལམ་པའི་ཡེ་ཤེས་མཚན་གཞི། འདིར་དངོས་སུ་བསྟན་པའི་ཤེས་རྣམ་དུ་མཚོན། གཞི་བདེན་བཞི་མི་རྟག་ལ་སོགས་པར་དམིགས་པའི་ཤེས་པ་མཚན་ཉིད་དོ། །བདེན་བཞི་རྟག་པ་ལ་སོགས་པར་འཛིན་པའི་ཤེས་པ་ཆོས་ཅན། རང་གི་གཉེན་པོ་བདེན་བཞི་མི་རྟག་པ་ལ་སོགས་པར་རྟོགས་པའི་ཡེ་ཤེས་ཀྱི་མི་མཐུན་ཕྱོགས་ཡིན་ཏེ།

དེའི་སྤང་བྱ་ཡིན་པའི་ཕྱིར། བདེན་བཞི་མི་རྟག་པ་ལ་སོགས་པར་དམིགས་པའི་བར་ཆད་མེད་ལམ་དུ་གྱུར་པའི་ཡེ་ཤེས་ཆོས་ཅན། རང་གི་སྤང་བྱ་བདེན་བཞི་རྟག་པ་ལ་སོགས་པར་འཛིན་པའི་གཉེན་པོའི་ཕྱོགས་ཡིན་ཏེ། དེ་འཇོམས་ནུས་པའི་ཕྱིར། ཆོས་ཅན། ཁྱོད་དེའི་གཉེན་པོའི་ཕྱོགས། དེ་ཁྱོད་ཀྱི་མི་མཐུན་ཕྱོགས་ཡིན་པ་འཐད་དེ། དེ་ལྟར་ཡིན་པ་དེ་རྟེན་འབྲེལ་གྱི་ཆོས་ཉིད་ཡིན་པའི་ཕྱིར། གཉིས་པ་ནི། གཉེན་པོའི་ཕྱོགས་སུ་གྱུར་པའི་ཤེས་རྣམ་དེ་དག་ཀྱང་སྡུད་བྱེད་ཐམས་ཅད་མཁྱེན་པ་ཉིད་རྣམ་པ་གསུམ་ཡོད་པའི་བྱེ་བྲག་གིས་དེས་བསྡུས་པའི་གཉེན་པོའི་ཕྱོགས་སུ་གྱུར་པའི་ཤེས་རྣམ་དེ་ནི་རྣམ་པ་གསུམ་ཁོ་ནར་བཞེད་དོ། །ངག་དོན། གཉེན་པོའི་ཕྱོགས་སུ་གྱུར་པའི་ཤེས་རྣམ་དེ་ནི་ཆོས་ཅན། གཞི་ཤེས་དང༌། ལམ་ཤེས་དང༌། རྣམ་མཁྱེན་གྱིས་བསྡུས་པའི་ཤེས་རྣམ་རྣམ་པ་གསུམ་ཁོ་ནར་ངེས་ཏེ། སྡུད་བྱེད་མཁྱེན་པ་གསུམ་ཁོ་ནར་ངེས་པའི་ཕྱིར། ཀྱང་གི་དོན་ནི། གཉེན་པོའི་ཕྱོགས་སུ་གྱུར་པའི་ཤེས་རྣམ་གྱི་ངོ་བོ་མཁྱེན་གསུམ་གྱི་སྒོ་ནས་ ༼༣༡༣༽ ཕྱེ་བར་མ་ཟད། དེའི་དབྱེ་བ་དེ་དག་ཀྱང་མཁྱེན་པ་གསུམ་ཡོད་པའི་རྒྱུ་མཚན་གྱིས་གསུམ་དུ་བཞག་གོ་ཅེས་པའོ། །འོ་ན་མཁྱེན་གསུམ་གྱིས་བསྡུས་པའི་རྣམ་པ་གསུམ་པོ་གང་ཡིན་ཞེ་ན། གཉིས་པ་ལ་གསུམ་ལས། དང་པོ་གཞི་ཤེས་ཀྱི་རྣམ་པ་ནི། མེད་པའི་རྣམ་པ་ནས་བཟུང་སྟེ། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། རྣམ་པ་རྣམས་མཁྱེན་གསུམ་གྱིས་སྤྱིར་ཏེ་ཐུན་མོང་དུ་བསྟན་ནས། དེའི་རྗེས་སུ་ཁྱད་པར་དུ་སོ་སོར་ཕྱེ་ནས་བསྟན་པ་ལ་རྒྱུ་མཚན་ཡོད་དེ། མཁྱེན་གསུམ་སོ་སོའི་རྣམ་པ་རྣམས་སོ་སོར་ཤེས་དགོས་པའི་ཕྱིར། ཚིག་དོན་འབྱེད་པ་ལ་བསྡུས་ཏེ་བསྟན་པ་དང༌། ཕྱེ་སྟེ་བཤད་པ་གཉིས། དང་པོ་ནི། ཡུམ་འདི་ནི་མེད་པའི་ཕ་རོལ་ཏུ་ཕྱིན་པའོ་ཞེས་པ་ནས་རབ་འབྱོར་ཆོས་ཀྱི་དབྱིངས་གནས་པ་ཉིད་དོ་ཞེས་པའི་བར་གྱི་མདོ་ཚིག་ཆོས་ཅན།

ཁྱོད་ཀྱི་གཞི་ཤེས་ཀྱི་རྣམ་པ་རྒྱས་ ༼༣༡༤༽ པར་བཤད་དེ། ཁྱོད་ཀྱིས་མེད་པའི་རྣམ་པ་ནས་བཟུང་སྟེ་མི་གཡོ་བའི་རྣམ་པའི་བར་ཉེར་བདུན་པོ་དེ་ནི་བདེན་པ་དང་པོ་གསུམ་པོ་རེ་རེ་ལ་བཞི་བཞི་དང༌། ལམ་བདེན་ལ་བཅོ་ལྔར་བཤད་པའི་ཕྱིར། དེ་རྣམས་གང་ཞེ་ན། གཉིས་པ་ལ་གསུམ་ལས། དང་པོ་བདུན་པ་དང་པོ་གསུམ་གྱི་རྣམ་པ་བཅུ་གཉིས་ནི། གོང་དུ་རྣམ་པ་གསུམ་དུ་ཕྱེ་བ་དེ་ལ་དེའི་ནང་ནས་ཐམས་ཅད་ཤེས་པ་ཉིད་ཀྱི་དབང་དུ་བྱས་ནས། མདོ་ལས་རྣམ་པ་ཉི་ཤུ་རྩ་བདུན་གསུངས་པའི་དང་པོ་བཅུ་གཉིས་དང༌། བདེན་པ་དང་པོ་གསུམ་གྱི་རྣམ་པ་བཅུ་གཉིས་རང་བཞིན་དང་རང་བཞིན་ཅན་དུ་གོ་རིམ་བཞིན་དུ་སྦྱར་ཏེ་སྟོན་པ་ལ། སྡུག་བསྔལ་བདེན་པའི་ཆོས་རྟག་པའི་རང་བཞིན་མེད་པའི་རྣམ་པ་དེ་སྡུག་བསྔལ་བདེན་པའི་ཆོས་མི་རྟག་པའི་མཚན་ཉིད་དེ་རང་བཞིན་ཡིན་ཏེ། འདུས་བྱས་རྣམས་སྐད་ཅིག་རེ་རེ་ལ་སྐྱེ་འཇིག་བྱེད་པའི་ཕྱིར། སྡུག་བསྔལ་བདེན་པའི་ཆོས་རྟག་པའི་རང་བཞིན་མེད་པའི་རྣམ་པ་དེ་ཆོས་ཅན། སྡུག་བསྔལ་བདེན་པའི་རྣམ་པ་ཡིན་ཏེ། དེའི་ཁྱད་པར་གྱི་ཆོས་ཡིན་པའི་ཕྱིར། དེས་ཕྱི་མ་རྣམས་རིགས་འགྲེའོ། །སྡུག་བསྔལ་བདེན་པའི་ཆོས་དེ་ཁོ་ནར་མ་སྐྱེ་བའི་རྣམ་པ་དེ་སྡུག་བསྔལ་བདེན་པའི་ཆོས་ལ་སོགས་པ་སྡུག་བསྔལ་གྱི་རང་བཞིན་ཡིན་ཏེ། ཟག་བཅས་རྣམས་དེ་ཁོ་ནར་སྐྱེ་འཇིག་དང་བྲལ་བའི་ཆོས་ཡིན་པའི་ཕྱིར། སྡུག་བསྔལ་བདེན་པའི་ཆོས་དོན་གཞན་གྱི་བདག་གིས་ 

༼༣༡༥༽ དབེན་པའི་རྣམ་པ་དེ་སྡུག་བསྔལ་བདེན་པའི་ཆོས་སྟོང་པའི་རང་བཞིན་ཡིན་ཏེ། སྟོང་པ་ནི་དབེན་པའི་ངོ་བོ་ཅན་ཡིན་པའི་ཕྱིར། སྡུག་བསྔལ་བདེན་པའི་ཆོས་ངོ་བོར་གྱུར་པའི་བདག་གིས་མི་བརྫི་བའི་རྣམ་པ་དེ་སྡུག་བསྔལ་བདེན་པའི་ཆོས་བདག་མེད་པའི་རང་བཞིན་ཡིན་ཏེ། ཆོས་ཐམས་ཅད་ནི་ངོ་བོར་གྱུར་པའི་བདག་གིས་མི་བརྫི་བའི་ངོ་བོ་ཅན་ཡིན་པའི་ཕྱིར་རོ། །སོགས་པ་ཀུན་འབྱུང་བདེན་པའི་ཆོས་དོན་དམ་པར་རང་འབྲས་ཕུང་པོ་ལྔ་སྐྱེ་བའི་གནས་མེད་པ་དང་དོན་དམ་པར་ནམ་མཁའ་ལྟར་སྐྱེ་འགག་མེད་པའི་རྣམ་པ་དེ་ཀུན་འབྱུང་བདེན་པའི་ཆོས་རྒྱུ་དང༌། ཀུན་འབྱུང་བའི་རང་བཞིན་ཡིན་ཏེ། རྒྱུ་དང་ཀུན་འབྱུང་བའི་ཆོས་རྣམས་ནི་དེ་ཁོ་ནར་གནས་དང་སྐྱེ་འགག་དང་བྲལ་བའི་ནམ་མཁའ་དང་འདྲ་བའི་ཕྱིར། ཀུན་འབྱུང་བདེན་པའི་ཆོས་དོན་དམ་པར་ཡིད་ཀྱི་བརྗོད་པ་རྟོག་དཔྱོད་མེད་པ་དང༌། དོན་དམ་པར་ཡང་སྲིད་འབྱུང་བའི་རྐྱེན་མིང་བཞིའི་ཕུང་པོ་མེད་པའི་རྣམ་པ་དེ་ཀུན་འབྱུང་བདེན་པའི་ཆོས་རབ་སྐྱེ་དང་རྐྱེན་གྱི་རང་བཞིན་ཡིན་ཏེ། རབ་སྐྱེ་དང་རྐྱེན་གྱི་ཆོས་རྣམས་ནི་དེ་ཁོ་ནར་བརྗོད་པ་དང་མིང་དང་བྲལ་བའི་ངོ་བོ་ཅན་ཡིན་པའི་ཕྱིར། མིང་བཞིའི་ཕུང་པོ་རྐྱེན་གྱི་རྣམ་པར་འཇོག་པའི་རྒྱུ་མཚན་ནི། གཙོ་བོར་ཚོར་བ་ཉམས་སུ་མྱོང་བ་ནི་ཡང་སྲིད་འབྱུང་བའི་རྐྱེན་ཡིན་པའི་ཕྱིར་ཏེ། ཚོར་བ་ལས་སྲེད་པ། སྲེད་པ་ལས་སྲིད་པ་འབྱུང་བའི་ཕྱིར། འགོག་བདེན་གྱི་ཆོས་འགྲོ་བ་སྟེ་སོང་ནས་ཐོབ་བྱར་མེད་པ་དང༌། སྔོན་པོ་ལ་སོགས་ ༼༣༡༦༽ པའི་རྣམ་པའི་སྒོ་ནས་བློས་མི་འཕྲོག་ཅིང་གཟུང་དུ་མེད་པ་དང༌། དོན་དམ་པར་དྲི་མ་མི་ཟད་པ་དང༌། དོན་དམ་པར་རྟག་པའི་གནས་སུ་སྐྱེ་བ་མེད་པའི་རྣམ་པ་དེ་འགོག་བདེན་གྱི་ཆོས་འགོག་པ་དང༌། ཞི་བ་དང༌། གྱ་ནོམ་དང༌། ངེས་འབྱུང་གི་རང་བཞིན་ཡིན་ཏེ། འགོག་བདེན་གྱི་ཆོས་རྣམས་ནི་དེ་ཁོ་ནར་འགྲོ་བ་དང༌། འཕྲོག་པ་དང༌།

ཟད་པ་དང༌། སྐྱེ་བ་དང་བྲལ་བའི་ངོ་བོ་ཅན་ཡིན་པའི་ཕྱིར། འགོག་བདེན་གྱི་ཆོས་སོང་ནས་ཐོབ་བྱར་མེད་པ་དང༌། སྔོན་པོ་ལ་སོགས་པའི་སྒོ་ནས་བློས་གཞུང་དུ་མེད་པའི་རྣམ་པ་དེ་ཆོས་ཅན། འགོག་བདེན་གྱི་རྣམ་པ་ཡིན་ཏེ། དེའི་ཁྱད་པར་གྱི་ཆོས་ཡིན་པའི་ཕྱིར། གཉིས་པ་ལམ་བདེན་གྱི་རྣམ་པ་བཅོ་ལྔ་ལ། བསྟན། བཤད། བསྡུ་གསུམ་ལས། དང་པོ་ནི། ལམ་བདེན་གྱི་རྣམ་པ་དབྱེ་གཞི། དབྱེ་ངོ་ལམ་རྣམ་པ་གསུམ་མོ། །གསུམ་པོ་གང་ཞེ་ན། ཉོན་སྒྲིབ་ཀྱི་གཉེན་པོར་ཟག་པ་མེད་པའི་ལམ་གཅིག་དང༌། ཤེས་སྒྲིབ་ཀྱི་གཉེན་པོར་སྒོམ་ལམ་ཟག་བཅས་དང་མཐོང་ལམ་ཟག་མེད་དང་གཉིས་བསྟན་པ་ཡིན་པས་སོ། །གཞི་ཤེས་ཀྱི་རྣམ་པ་སྟོན་པ་ན་ཤེས་སྒྲིབ་ཀྱི་གཉེན་པོ་སྟོན་པ་མི་འཐད་དེ། ཉན་ཐོས་ལ་ཤེས་སྒྲིབ་ཀྱི་གཉེན་པོ་མེད་པའི་ཕྱིར་ཟེར་ན། སྐྱོན་མེད་དེ། ཐམས་ཅད་ཤེས་པ་ཉིད་ཀྱིས་ཉན་ཐོས་ཀྱི་མངོན་རྟོགས་བསྡུས་པར་མ་ཟད་རང་སངས་རྒྱས་རྣམས་ཀྱི་མངོན་རྟོགས་ཀྱང་བསྡུས་པའི་ཕྱིར་སངས་རྒྱས་དེ་དག་གི་ཤེས་སྒྲིབ་གཟུང་རྟོག་གི་གཉེན་ ༼༣༡༧༽ པོ་ཉིད་དུ། རང་སངས་རྒྱས་ཀྱི་སྒོམ་ལམ་ཟག་བཅས་མཐོང་ལམ་ཟག་མེད་གཉིས་བསྟན་པ་ཡིན་པས་སོ། །དེ་ལ་ལམ་དང་པོ་ཉན་ཐོས་དང་རང་སངས་རྒྱས་ཀྱི་རིགས་ཅན་ཐེག་འབྲིང་པའི་རྒྱུད་ལ་གཙོ་ཆེ། བྱང་སེམས་ཀྱི་རྒྱུད་ལའང་ཡོད། ལམ་གཉིས་པ་དང་གསུམ་པ་ཐེག་འབྲིང་པའི་རྒྱུད་ལ་གཙོ་ཆེ། བྱང་སེམས་ཀྱི་རྒྱུད་ལའང་ཡོད་དེ། །དེ་ལ་ཐམས་ཅད་ཤེས་པ་ཉིད་ཀྱི་རྣམ་པ་ནི་ཉན་ཐོས་དང་བྱང་ཆུབ་སེམས་དཔའི་བྱེ་བྲག་གིས་གོ་རིམ་བཞིན་དུ། ཟག་པ་མེད་པ་དང་ཟག་པ་དང་བཅས་པ་དག་ཀྱང་ཡིན་ཞེས་གསུངས་པའི་ཕྱིར་རོ། །ཟག་བཅས་ཟག་མེད་ཀྱི་ཁྱད་པར་ནི། རྗེས་ཐོབ་ལ་ཀུན་རྫོབ་སྣ་ཚོགས་པའི་རྣམ་པ་སྣང་བས་ཟག་བཅས། མཉམ་བཞག་ལ་དེ་མི་སྣང་བས་ཟག་མེད་དུ་བཞག་གོ །ཉོན་སྒྲིབ་ཀྱི་གཉེན་པོ་ལ་གཉིས་མི་འབྱེད་པར་ཤེས་སྒྲིབ་ཀྱི་གཉེན་པོ་ལ་ཟག་བཅས་ཟག་མེད་གཉིས་སུ་འབྱེད་པ་ནི།

ཉོན་སྒྲིབ་བས་ཤེས་སྒྲིབ་སྤང་དཀའ་བའི་རྒྱུ་མཚན་གྱིས་སོ། །ངག་དོན་ནི། ལམ་བདེན་གྱི་རྣམ་པ་ཆོས་ཅན། གསུམ་ཡོད་དེ། ཟག་བཅས་གཅིག་དང་ཟག་མེད་གཉིས་ཡོད་པས་སོ། །ཤེས་བྱ་ཆོས་ཅན། གཞི་ཤེས་ཀྱི་རྣམ་པ་སྟོན་པ་ན་ཤེས་སྒྲིབ་ཀྱི་གཉེན་པོ་བསྟན་པ་ལ་སྐྱོན་མེད་དེ། ཐམས་ཅད་ཤེས་པ་ཉིད་ཀྱིས་རང་སངས་རྒྱས་རྣམས་ཀྱི་མངོན་རྟོགས་བསྡུས་པའི་ཕྱིར། གསུམ་པ་ལ་གསུམ་ལས། ཉོན་སྒྲིབ་ཀྱི་གཉེན་པོ་ལམ་ཟག་མེད་ནི། ལམ་བདེན་གྱི་རྣམ་པ་ལ་ལམ་གསུམ་ཡོད་པ་དེའི་ནང་ནས་ ༼༣༡༨༽ ལམ་དང་པོའི་རྣམ་པ་སྟོན་པ་ལ། ལམ་བདེན་གྱི་ཆོས་དེ་ཁོ་ནར་མྱང་འདས་སུ་འཁྲིད་པར་བྱེད་པ་པོ་མེད་པ་དང༌། དེ་ཁོ་ནར་སྟོང་ཉིད་ཤེས་པ་པོ་མེད་དང༌། སེམས་ཕྱིན་ཅི་ལོག་ནས་མ་ལོག་པར་འཕོ་བ་མེད་པ་དང༌། དེ་ཁོ་ནར་ཉོན་མོངས་པ་དང་འདུལ་བ་མེད་པའི་རྣམ་པ་དེ་རྣམས། གོ་རིམ་བཞིན་དུ་ལམ་བདེན་གྱི་ཆོས་ལམ་དང༌། སོགས་པ་རིགས་པ་དང༌། སྒྲུབ་པ་དང༌། ངེས་འབྱིན་གྱི་མཚན་ཉིད་དེ་རང་བཞིན་ཡིན་ཏེ། ལམ་བདེན་གྱི་ཆོས་རྣམས་ནི་དེ་ཁོ་ནར་བྱེད་པ་དང༌། ཤེས་པ་དང༌། འཕོ་བ་དང༌། འདུལ་བ་དང་བྲལ་བའི་ངོ་བོ་ཅན་ཡིན་པའི་ཕྱིར། བྱང་སེམས་ཆེན་པོ་རྣམས་ནི་དེ་ཁོ་ནར་བྱེད་པོ་མེད་པ་ལ་སོགས་པའི་རྣམ་པའི་སྒོ་ནས་ལམ་བདེན་གྱི་ཆོས་ལམ་ལ་སོགས་པ་ལ་དམིགས་ཏེ་བསྒོམ་མོ། །དགོས་པ་ཉོན་སྒྲིབ་མ་ལུས་པ་སྤང་བའི་ཕྱིར་དུའོ། །ཇི་ལྟར་ན་གཞན་དོན་དུ་རྣམ་མཁྱེན་ཡིད་ལ་བྱེད་པས་ཅིར་ཡང་རྣམ་པར་མི་རྟོག་པར་རྩེ་གཅིག་ཏུ་གནས་པའི་ཚུལ་གྱིས་སོ། །ཉན་ཐོས་སློབ་པ་རྣམས་ཀྱིས་རྣམ་པ་དེའི་སྒོ་ནས་དེ་ལ་དམིགས་ཏེ་ཉོན་མོངས་མ་ལུས་པར་སྤང་བའི་ཕྱིར། རང་དོན་དུ་མྱང་འདས་ཡིད་ལ་བྱེད་པས་ཅིར་ཡང་རྣམ་པར་མི་རྟོག་པར་རྩེ་གཅིག་ཏུ་གནས་པའི་ཚུལ་གྱིས་སྒོམ་མོ། །གཉིས་པ་ཤེས་སྒྲིབ་ཀྱི་གཉེན་པོ་ལམ་ཟག་བཅས་ལ་རྣམ་པ་ལྔ་སྟེ། བྱང་སེམས་ཆེན་པོ་རྣམས་ནི་རྨི་ལམ་ལྟར་རང་བཞིན་གྱིས་ངོ་བོ་ཉིད་མེད་པ་དང༌།

སྒྲ་བརྙན་ལྟར་རང་བཞིན་གྱི་མ་སྐྱེས་པ་དང༌། མིག་ ༼༣༡༩༽ གཡོར་ལྟར་རང་བཞིན་མ་འགགས་པ་དང༌། སྨིག་རྒྱུ་ལྟར་གཟོད་མ་ནས་ཞི་བ་དང༌། སྒྱུ་མ་ལྟར་རང་བཞིན་གྱིས་མྱ་ངན་ལས་འདས་པ་སྟེ་རང་བཞིན་གྱིས་རྣམ་པར་དག་པའི་རྣམ་པའི་སྒོ་ནས། ཆོས་ཅན་ཐམས་ཅད་ལ་དམིགས་ཏེ། དགོས་པ་ཤེས་སྒྲིབ་གཟུང་འཛིན་གྱི་རྟོག་པ་བག་ཆགས་དང་བཅས་པའི་གཉེན་པོར། ཚུལ་གཞན་དོན་དུ་རྣམ་མཁྱེན་ཡིད་ལ་བྱེད་པས། ཅིར་ཡང་རྣམ་པ་མི་རྟོག་པར་རྩེ་གཅིག་ཏུ་གནས་པའི་ཚུལ་གྱིས་སྒོམ་མོ། །རང་སངས་རྒྱས་ཀྱི་རིགས་ཅན་ཐེག་འབྲིང་བ་རྣམས་ནི་རྣམ་པ་དེའི་སྒོ་ནས་དེ་ལ་དམིགས་ཏེ། ཤེས་སྒྲིབ་གཟུང་རྟོག་གི་གཉེན་པོར། རང་དོན་དུ་མྱང་འདས་ཡིད་ལ་བྱེད་པས་ཅིར་ཡང་མི་རྟོག་པར་རྩེ་གཅིག་ཏུ་གནས་པའི་ཚུལ་གྱིས་སྒོམ་མོ། །ངག་དོན། ས་དང་པོའི་བར་ཆད་མེད་ལམ་ཆོས་ཅན། རང་གི་སྤང་བྱ་ཤེས་སྒྲིབ་ཀྱི་གཉེན་པོ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་རྨི་ལམ་ལྟར་རང་བཞིན་གྱི་ངོ་བོ་ཉིད་མེད་པར་རྟོགས་པའི་རྣམ་པའི་སྒོ་ནས་ཆོས་ཅན་ཐམས་ཅད་ལ་དམིགས་ཏེ་ཅིར་ཡང་མི་རྟོག་པར་རྩེ་གཅིག་ཏུ་གནས་པའི་ཚུལ་གྱིས་སྒོམ་པའི་བར་ཆད་མེད་ལམ་ཡིན་པའི་ཕྱིར། དེས་རིགས་འགྲེའོ། །གསུམ་པ་ཤེས་སྒྲིབ་ཀྱི་གཉེན་པོ་ལམ་ཟག་མེད་རྣམ་པ་དྲུག་སྟེ། བྱང་སེམས་ཆེན་པོ་རྣམས་ནི་དེ་ཁོ་ནར་ཉོན་མོངས་པ་མེད་པ་དང་རྣམ་པར་བྱང་བ་མེད་པ་དང༌། གོས་པ་མེད་པ་དང༌། སྤྲོས་པ་མེད་པ་ ༼༣༢༠༽ དང༌། དེ་ཁོ་ནར་གཟུགས་ནས་བྱང་ཆུབ་ཀྱི་བར་བརློམ་བྱར་མེད་པ་དང༌། ཆོས་དབྱིངས་མི་གཡོ་བར་རྟོགས་པའི་རྣམ་པའི་སྒོ་ནས་དགེ་བ་ལ་སོགས་པའི་ཆོས་ཅན་ཐམས་ཅད་ལ་དམིགས་ཏེ། དགོས་པ་རིམ་པ་བཞིན་དུ་ཤེས་སྒྲིབ་ཉོན་མོངས་པ་བདེན་འཛིན་གྱི་རྟོགས་པ་དང༌། ཤེས་སྒྲིབ་རྣམ་བྱང་དང༌། ཉོན་མོངས་པའི་བག་ཆགས་དང༌། གཟུགས་ལ་སོགས་པའི་སྤྲོས་པ་དང༌། རང་གི་རྟོགས་པ་དང༌། ཆོས་དབྱིངས་ཉམས་པར་བདེན་འཛིན་གྱི་རྟོག་པའི་གཉེན་པོར།

ཚུལ་གཞན་དོན་དུ་མན་འདྲ། ངག་དོན་ནི། བྱང་སེམས་མཐོང་ལམ་པའི་རྒྱུད་ཀྱི་བར་ཆད་མེད་ལམ་ཆོས་ཅན། རང་གི་སྤང་བྱ་ཤེས་སྒྲིབ་ཀྱི་རྣམ་བྱང་བདེན་འཛིན་གྱི་རྟོག་པའི་གཉེན་པོ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་དེ་ཁོ་ནར་རྣམ་བྱང་མེད་པར་མངོན་སུམ་དུ་རྟོགས་པའི་རྣམ་པའི་སྒོ་ནས་ཆོས་ཅན་ཐམས་ཅད་ལ་དམིགས་ཏེ་མན་འདྲའོ། །དེས་གཞན་རྣམས་ཀྱང་འགྲེའོ། །འདིའི་གཉེན་པོ་དྲུག་ནི། སྤང་བྱ་དྲུག་པོ་གཉེན་པོ་རེ་རེས་སྤང་བྱ་རེ་རེ་སྤོང་བས་ན། འདིའི་སྤང་གཉེན་སོ་སོར་ངེས་པའོ། །གསུམ་པ་ནི། ཤེས་བྱ་ཆོས་ཅན། ལམ་བདེན་ལ་རྣམ་པ་བཅོ་ལྔ་ཡོད་དེ། ལམ་དང་པོ་ལ་རྣམ་པ་བཞི། གཉིས་པ་ལ་ལྔ། གསུམ་པ་ལ་དྲུག་ཡོད་པ་དེ་ལྟར་ན་སྟེ་དེའི་ཕྱིར་རོ། ། ༼༣༢༡༽ གསུམ་པ་མཇུག་བསྡུ་བ་ནི། ཤེས་བྱ་ཆོས་ཅན། སྤྱིར་གཅིག་ཏུ་བསྡོམས་ནས་བགྲངས་ན་ཐམས་ཅད་ཤེས་པ་ཉིད་ཀྱི་རྣམ་པ་ཉི་ཤུ་རྩ་བདུན་ཡོད་དེ། གཞི་ཤེས་ལ་བདེན་པ་དང་པོ་གསུམ་གྱི་རྣམ་པ་བཅུ་གཉིས། ལམ་བདེན་གྱི་རྣམ་པ་བཅོ་ལྔ་ཡོད་པའི་ཕྱིར། གཉིས་པ་ལམ་ཤེས་ཀྱི་རྣམ་པ་ལ། གསུམ་ལས། མདོར་བསྟན་ནི། རྒྱུ་དང་ལམ་དང་སྡུག་བསྔལ་དང༌། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། གཞི་ཤེས་ཀྱི་རྣམ་པ་བཤད་ནས་དེའི་འོག་ཏུ་ལམ་ཤེས་ཀྱི་རྣམ་པ་བཤད་པ་ལ་རྒྱུ་མཚན་ཡོད་དེ། གཞིའི་གནས་ལུགས་ཤེས་ནས་ལམ་ཉམས་སུ་ལེན་དགོས་པའི་ཕྱིར། ཚིག་དོན་འབྱེད་པ་ནི། ཡུམ་འདི་ནི་འདོད་ཆགས་དང་བྲལ་བའི་ཕྱི་རོལ་ཏུ་ཕྱིན་པའོ་ནས། དངོས་པོ་མེད་ ༼༣༢༢༽ པའི་ངོ་བོ་ཉིད་སྟོང་པ་ཉིད་དམིགས་སུ་མེད་པའི་ཕྱིར་རོ་ཞེས་པའི་བར་གྱི་མདོ་ཆོས་ཅན། ལམ་ཤེས་ཀྱི་རྣམ་པ་རྒྱས་པར་བསྟན་པ་ཡིན་ཏེ། འདོད་ཆགས་དང་བྲལ་བའི་རྣམ་པ་ནས་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་རྣམ་པའི་བར་སོ་དྲུག་པོ་དེ་དག་རྒྱུ་ཀུན་འབྱུང་བདེན་པ་ལ་བརྒྱད་དང༌། ལམ་གྱི་བདེན་པ་ལ་བདུན་དང༌།

སྡུག་བསྔལ་བདེན་པ་ལ་ལྔ་དང༌། འགོག་བདེན་ལ་བཅུ་དྲུག་ཏུ་བསྒྲགས་པའི་ཕྱིར། ཡང་བསྒྲགས་པས་ཏེ་ཁོང་དུ་ཆུད་པར་བྱའོ། །གང་ན། འདོད་ཆགས་དང་བྲལ་བའི་རྣམ་པ་ནས་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་རྣམ་པའི་བར་རྣམ་པ་སོ་དྲུག་པོ་དེ་དག་རྒྱུ་ཀུན་འབྱུང་བདེན་པ་ལ་བརྒྱད། ལམ་བདེན་ལ་བདུན་དང༌། སྡུག་བསྔལ་བདེན་པ་ལ་ལྔ་དང༌། འགོག་བདེན་ལ་བཅུ་དྲུག་ཏུ་གདུལ་བྱ་རྗེས་འཇུག་རྣམས་ཀྱིས་སོ། །གཞན་ནས་བསྟན་པའི་བདེན་བཞིའི་གོ་རིམ་དང་མི་མཐུན་པའི་ཕྱིར། འདིར་བསྟན་གྱི་བདེན་བཞིའི་གོ་རིམ་དེ་གོ་རིམ་སྐྱོན་ཅན་དུ་འགྱུར་རོ་ཞེ་ན། བྱམས་མགོན་ཆོས་ཅན། འདིར་བསྟན་གྱི་བདེན་བཞིའི་གོ་རིམ་དེ་གཞན་ནས་བསྟན་པའི་བདེན་བཞིའི་གོ་རིམ་དང་མི་མཐུན་ན་གོ་རིམ་སྐྱོན་ཅན་ཡིན་མི་དགོས་ཏེ། འདིར་བདེན་པ་བཞི་པོ་དེ་དོན་གྱི་རིམ་པའི་སྒོ་ནས་བསྟན་པའི་ཕྱིར་ཏེ། ཀུན་ནས་ཉོན་མོངས་ཀྱི་ཕྱོགས་ལ་བརྟེན་ནས་ཀུན་འབྱུང་བདེན་པ་རྒྱུ། སྡུག་བསྔལ་བདེན་པ་འབྲས་བུ། ཅིག་ཤོས་རྣམ་བྱང་གི་ཕྱོགས་ལ་བརྟེན་ནས་ལམ་བདེན་རྒྱུ། འགོག་བདེན་འབྲས་བུ་ཡིན་ ༼༣༢༣༽ པར་བསྟན་པའི་ཕྱིར། གཉིས་པ་ལ་བཞི་ལས། སྤང་བྱ་ཀུན་འབྱུང་བདེན་པའི་རྣམ་པ་ལ་ཕྱེ་སྟེ་བཤད། བསྡུས་ཏེ་བསྟན་པ་གཉིས། དང་པོ་ལ་བཞི་ལས། རྒྱུའི་རྣམ་པ་ནི། བྱང་སེམས་ཆེན་པོ་རྣམས་ཡིན་ལུགས་ལ་འདོད་ཆགས་དང་བྲལ་བ་དང་མི་གནས་པ་དང༌། ཞི་བར་རྟོགས་པའི་རྣམ་པའི་སྒོ་ནས་ཀུན་འབྱུང་བདེན་པའི་རྣམ་པ་རྒྱུ་ལ་དམིགས་ཏེ་སྒོམ་མོ། །དགོས་པ་རྒྱུའི་ཆོས་རང་དོན་དུ་འདོད་ཡོན་ལྔ་དོན་དུ་གཉེར་བའི་འདུན་པ་དང༌། འདོད་ཡོན་ལྔ་ལ་མངོན་པར་ཞེན་པའི་འདོད་ཆགས་དང༌། ཡང་སྲིད་ལ་མངོན་པར་དགའ་བའི་སྲེད་པའི་གཉེན་པོར་ཚུལ་གཞན་དོན་དུ་རྣམ་མཁྱེན་ཡིད་ལ་བྱེད་པས་ཅིར་ཡང་མི་རྟོག་པར་རྩེ་གཅིག་ཏུ་གནས་པའི་ཚུལ་གྱིས་སོ། །ངག་དོན། བྱང་སེམས་ ༼༣༢༤༽ མཐོང་ལམ་པའི་བར་ཆད་མེད་ལམ་ཆོས་ཅན།

རང་གི་སྤང་བྱ་འདོད་ཡོན་ལྔ་དོན་དུ་གཉེར་བའི་འདུན་པའི་གཉེན་པོ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་ཡིན་ལུགས་ལ་འདོད་ཆགས་དང་བྲལ་བའི་རྣམ་པ་མངོན་སུམ་དུ་རྟོགས་པའི་བར་ཆད་མེད་ལམ་ཡིན་པའི་ཕྱིར། རང་དོན་དུ་འདོད་ཡོན་ལྔ་དོན་དུ་གཉེར་བའི་འདུན་པ་ཆོས་ཅན། རྒྱུ་ཡིན་ཏེ། རང་འབྲས་སྡུག་བསྔལ་སྐྱེད་བྱེད་ཡིན་པའི་ཕྱིར། དེས་རིགས་འགྲེའོ། །གཉིས་པ་ཀུན་འབྱུང་བའི་རྣམ་པ་ནི། བྱང་སེམས་ཆེན་པོ་རྣམས་ཡིན་ལུགས་ལ་འདོད་ཆགས་དང་ཞེ་སྡང་དང་གཏི་མུག་མེད་པར་རྟོགས་པའི་རྣམ་པའི་སྒོ་ནས་ཀུན་འབྱུང་བདེན་པའི་རྣམ་པ་ཀུན་འབྱུང་ལ་དམིགས་ཏེ་སྒོམ་མོ། །དགོས་པ་ཀུན་འབྱུང་བའི་ཆོས་འདོད་ཆགས་དང་ཞེ་སྡང་དང་གཏི་མུག་གི་གཉེན་པོར། ཚུལ་འདྲ། ངག་དོན། བྱང་སེམས་མཐོང་ལམ་པའི་རྒྱུད་ཀྱི་བར་ཆད་མེད་ལམ་ཆོས་ཅན། རང་གི་སྤང་བྱ་འདོད་ཆགས་བདེན་འཛིན་གྱི་གཉེན་པོ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་ཡིན་ལུགས་ལ་འདོད་ཆགས་མེད་པའི་རྣམ་པ་མངོན་སུམ་དུ་རྟོགས་པའི་བར་ཆད་མེད་ལམ་ཡིན་པའི་ཕྱིར། དུག་གསུམ་ཆོས་ཅན། ཀུན་འབྱུང་ཡིན་ཏེ། རང་འབྲས་སྡུག་བསྔལ་མ་ལུས་པར་སྐྱེད་བྱེད་ཡིན་པའི་ཕྱིར། གསུམ་པ་རབ་སྐྱེ་དང༌། བཞི་པ་རྐྱེན་གྱི་རྣམ་པ་ནི། བྱང་སེམས་ཆེན་ ༼༣༢༥༽ པོ་རྣམས་ཡིན་ལུགས་ལ་ཀུན་ནས་ཉོན་མོངས་པའི་ཕྱོགས་མེད་པར་རྟོགས་པའི་རྣམ་པའི་སྒོ་ནས་ཀུན་འབྱུང་བདེན་པའི་རྣམ་པ་རབ་སྐྱེ་དང༌། ཡིན་ལུགས་ལ་སེམས་ཅན་མེད་པར་རྟོགས་པའི་རྣམ་པའི་སྒོ་ནས་ཀུན་འབྱུང་བདེན་པའི་རྣམ་པ་རྐྱེན་ལ་དམིགས་ཏེ་སྒོམ་མོ། །དགོས་པ་རབ་སྐྱེའི་ཆོས་ཀུན་ཏུ་རྟོག་པ་དང་རྐྱེན་གྱི་ཆོས་སེམས་ཅན་དུ་མངོན་པར་ཞེན་པའི་གཉེན་པོར་རོ། །ཚུལ་འདྲ། བྱང་སེམས་མཐོང་ལམ་པའི་རྒྱུད་ཀྱི་བར་ཆད་མེད་ལམ་ཆོས་ཅན། རང་གི་སྤང་བྱ་ཀུན་ཏུ་རྟོག་པ་དང་སེམས་ཅན་དུ་མངོན་པར་ཞེན་པའི་གཉེན་པོ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་ཡིན་ལུགས་ལ་ཀུན་ནས་ཉོན་མོངས་པའི་ཕྱོགས་མེད་པ་དང༌།

ཡིན་ལུགས་ལ་སེམས་ཅན་མེད་པའི་རྣམ་པ་མངོན་སུམ་དུ་རྟོག་པའི་བར་ཆད་མེད་ལམ་ཡིན་པའི་ཕྱིར། ཡང་དག་པ་མ་ཡིན་པའི་ཀུན་ཏུ་རྟོག་པ་ཆོས་ཅན། རབ་སྐྱེ་ཡིན་ཏེ། རང་འབྲས་སྡུག་བསྔལ་དྲག་ཏུ་སྐྱེད་ཡིན་པའི་ཕྱིར། སེམས་ཅན་དུ་མངོན་པར་ཞེན་པའི་འཇིག་ལྟ་ཆོས་ཅན། རྐྱེན་ཡིན་ཏེ། རང་འབྲས་ཉེས་པ་ཐམས་ཅད་འབྱུང་བའི་ཕྱིར། གཉིས་པ་ནི། ཤེས་བྱ་ཆོས་ཅན། རྒྱུ་ཀུན་འབྱུང་བདེན་པའི་རྣམ་པ་བརྒྱད་ཡོད་པ་ཡིན་ཏེ། རྒྱུའི་རྣམ་པ་འདུན་པ་ལ་སོགས་པ་གསུམ། ཀུན་འབྱུང་བའི་རྣམ་པ་འདོད་ཆགས་ལ་སོགས་པ་གསུམ། རབ་སྐྱེའི་རྣམ་ ༼༣༢༦༽ པ་ཀུན་ཏུ་རྟོག་པ་གཅིག རྐྱེན་གྱི་རྣམ་པ་གཅིག་ཡོད་པ་དེ་ལྟར་ན་སྟེ་དེའི་ཕྱིར། ཆོས་ཅན། ཀུན་འབྱུང་བདེན་པའི་ཡུལ་ཅན། ལམ་ཤེས་ཤེས་ཀྱི་རྣམ་པ་བརྒྱད་ཡོད་པ་ཡིན་ཏེ། རང་དོན་དུ་འདོད་ཡོན་ལྔ་དོན་དུ་གཉེར་བའི་འདུན་པ་ལ་སོགས་པའི་གཉེན་པོར་གྱུར་པ་གསུམ། དུག་གསུམ་གྱི་གཉེན་པོར་གྱུར་པ་གསུམ་དང༌། ཡང་དག་པ་མ་ཡིན་པ་རྟོག་པའི་གཉེན་པོར་གྱུར་པ་གཅིག་དང༌། སེམས་ཅན་དུ་མངོན་པར་ཞེན་པའི་གཉེན་པོར་གྱུར་པ་གཅིག་ཡོད་པའི་ཕྱིར། གཉིས་པ་ལམ་བདེན་གྱི་རྣམ་པ་ལ་ཕྱེ་སྟེ་བཤད། བསྡུས་ཏེ་བསྟན་པ་གཉིས། དང་པོ་ནི། ཐེག་ཆེན་གྱི་ལམ་བདེན་གྱི་ཆོས་ལམ་ནི། སེམས་ཅན་ཚད་མེད་པ་ཐམས་ཅད་ལ་བྱང་ཆུབ་ཏུ་བགྲོད་པའི་གོ་སྐབས་འབྱེད་པར་བྱེད་དོ། །ཇི་ལྟར་འབྱེད་ན། འཁོར་འདས་ཀྱི་མཐའ་གཉིས་ལ་མི་གནས་པའི་ཚུལ་གྱིས་སོ། །དེས་ན་ཐེག་ཆེན་མཐོང་ལམ་པའི་ཡེ་ཤེས་ཆོས་ཅན། ཐེག་ཆེན་གྱི་ལམ་ཡིན་ཏེ། འཁོར་འདས་ཀྱི་མཐའ་གཉིས་ 

༼༣༢༧༽ ལ་མི་གནས་པའི་སྒོ་ནས་སེམས་ཅན་ཚད་མེད་པ་རྫོགས་པའི་བྱང་ཆུབ་ཏུ་བགྲོད་པའི་གོ་སྐབས་འབྱེད་པའི་རྟགས་པ་ཡིན་པའི་ཕྱིར། ཐེག་ཆེན་གྱི་ལམ་བདེན་གྱི་ཆོས་རིགས་པའི་ངོ་བོ་ནི། ཆོས་ཐམས་ཅད་ཡིན་ལུགས་ལ་ཆོས་དབྱིངས་སུ་ཐ་མི་དད་པར་རྟོགས་པའི་ཡེ་ཤེས་ཡིན་ནོ། །དེ་ཇི་ལྟར་རིགས་པ་ཡིན་ཞེ་ན། ཆོས་ཐམས་ཅད་ཡིན་ལུགས་ལ་ཆོས་དབྱིངས་སུ་ཐ་མི་དད་པར་རྟོགས་པའི་ཐེག་ཆེན་གྱི་ཡེ་ཤེས་ཆོས་ཅན། རིགས་པ་ཡིན་ཏེ། མཆོག་ཏུ་འཛིན་པ་མེད་པའི་སྒོ་ནས་ཆོས་དབྱིངས་མ་ལུས་པར་རྟོགས་པའི་ཡེ་ཤེས་ཡིན་པའི་ཕྱིར། ཐེག་ཆེན་གྱི་ལམ་བདེན་གྱི་ཆོས་སྒྲུབ་པའི་ངོ་བོ་ནི་ཅིར་ཡང་རྣམ་པར་མི་རྟོག་པའི་ཡེ་ཤེས་ཡིན་ནོ། །དེ་ཇི་ལྟར་སྒྲུབ་པ་ཡིན་ཞེ་ན། ཅིར་ཡང་རྣམ་པར་མི་རྟོག་པའི་ཡེ་ཤེས་ཆོས་ཅན། སྒྲུབ་པ་ཡིན་ཏེ། དངོས་འཛིན་ཅན་གྱི་བློས་གཞལ་དུ་མེད་པའི་ཆོས་དབྱིངས་རྟོགས་པར་བྱེད་པའི་ཡེ་ཤེས་ཡིན་པའི་ཕྱིར། ཐེག་ཆེན་གྱི་ལམ་བདེན་གྱི་ཆོས་ངེས་འབྱིན་གྱི་ངོ་བོ་ནི་དམན་མཆོག་གི་རྟོགས་པ་གང་ལ་ཡང་ནམ་མཁའ་ལྟར་ཆགས་པ་མེད་པའི་ཡེ་ཤེས་ཡིན་ནོ། །འདི་ལ་འཐད་པ་མདོ་ལས་མ་གསུངས་པའི་རྒྱུ་མཚན་ནི། གདུལ་བྱ་ཉེ་བ་ན་གནས་པའི་བསམ་པ་ལ་དགོངས་ནས་སོ། །ཤུགས་ལ་ཐོབ་པས་སྦྱོར་ན། དེ་ཇི་ལྟར་ངེས་འབྱིན་ཡིན་ན། དམན་མཆོག་གི་རྟོགས་པ་གང་ལ་ཡང་ནམ་མཁའ་ལྟར་ཆགས་པ་མེད་པའི་ཐེག་ཆེན་སློབ་པའི་ཡེ་ཤེས་ཆོས་ཅན། ངེས་འབྱིན་ཡིན་ཏེ། མངོན་ཞེན་མེད་པར་རྫོགས་པའི་བྱང་ཆུབ་ཏུ་བགྲོད་ ༼༣༢༨༽ པར་བྱེད་པའི་ཡེ་ཤེས་ཡིན་པའི་ཕྱིར་རོ། །གཉིས་པ་ནི། ཤེས་བྱ་ཆོས་ཅན། ལམ་བདེན་གྱི་རྣམ་པ་བདུན་ཡོད་པ་ཡིན་ཏེ། ལམ་ལ་གཉིས་དང༌། རིགས་པ་ལ་གཉིས་དང༌། སྒྲུབ་པ་ལ་གཉིས་དང༌། ངེས་འབྱིན་ལ་གཅིག་ཡོད་པ་དེའི་ཕྱིར་རོ། །བྱང་སེམས་ཆེན་པོ་རྣམས་ཚད་མེད་པ་ལ་སོགས་པའི་རྣམ་བདུན་གྱི་སྒོ་ནས་ལམ་བདེན་གྱི་ཆོས་ལམ་རིགས་པ་སྒྲུབ་པ་ངེས་འབྱིན་ལ་དམིགས་ཏེ་སྒོམ་མོ། །དགོས་པ་ལམ་ལ་སོགས་པ་ལ་བདེན་ཞེན་གྱི་སྒྲུབ་པའི་གཉེན་པོར་རོ། །ཚུལ་འདྲའོ། །གསུམ་པ་སྡུག་བསྔལ་བདེན་པའི་རྣམ་པ་ནི།

བྱང་སེམས་ཆེན་པོ་རྣམས་རང་གི་མཚན་ཉིད་མི་རྟག་པ་དང༌། སྡུག་བསྔལ་དང༌། སྟོང་པ་དང༌། བདག་མེད་པའི་རྣམ་པའི་སྒོ་ནས་སྡུག་བསྔལ་བདེན་པ་ལ་དམིགས། སྤྱིའི་མཚན་ཉིད་ལྔ་པ་ཡང་དག་པར་མཚན་ཉིད་གང་ཡང་མེད་པར་རྟོགས་པའི་རྣམ་པའི་སྒོ་ནས་སྡུག་བསྔལ་བདེན་པའི་རྣམ་པ་མི་རྟག་སྡུག་བསྔལ་སྟོང་པ་བདག་མེད་ལ་དམིགས་ཏེ་སྒོམ་མོ། །དགོས་པ་ ༼༣༢༩༽ སྡུག་བསྔལ་གྱི་བདེན་པ་དང་དེའི་རྣམ་པ་མི་རྟག་ལ་སོགས་ལ་བདེན་ཞེན་གྱི་སྒྲིབ་པའི་གཉེན་པོར་རོ། །ཚུལ་འདྲའོ། །སྡུག་བསྔལ་བདེན་པའི་ཆོས་མི་རྟག་པ་ལ་སོགས་པའི་རྣམ་པ་བཞི་ཆོས་ཅན། རང་གི་མཚན་ཉིད་དུ་བཞག་པ་ལ་རྒྱུ་མཚན་ཡོད་དེ། གང་ཟག་གི་བདག་མེད་ཡིན་པའི་རྒྱུ་མཚན་གྱིས་དེར་བཞག་པའི་ཕྱིར། སྡུག་བསྔལ་བདེན་པའི་ཆོས་ཡང་དག་པར་ན་མཚན་ཉིད་གང་ཡང་མེད་པའི་རྣམ་པ་ཆོས་ཅན། སྤྱིའི་མཚན་ཉིད་དུ་བཞག་པ་ལ་རྒྱུ་མཚན་ཡོད་དེ། ཀུན་ལ་ཁྱབ་པའི་ཆོས་ཀྱི་བདག་མེད་ཡིན་པའི་རྒྱུ་མཚན་གྱིས་དེར་བཞག་པའི་ཕྱིར། ཆོས་ཅན། སྡུག་བསྔལ་བདེན་པའི་རྣམ་པ་ཡིན་ཏེ། དེའི་ཁྱད་པར་གྱི་ཆོས་ཡིན་པའི་ཕྱིར། མདོར་ན། ཤེས་བྱ་ཆོས་ཅན། སྡུག་བསྔལ་བདེན་པའི་རྣམ་པ་ལྔ་ཡོད་པ་ཡིན་ཏེ། སྡུག་བསྔལ་བདེན་པའི་ཆོས་རང་གི་མཚན་ཉིད་ཀྱི་རྣམ་པ་བཞི། སྤྱིའི་མཚན་ཉིད་ཀྱི་རྣམ་པ་གཅིག་ཡོད་པ་དེའི་ཕྱིར་རོ། །བཞི་པ་འགོག་བདེན་གྱི་རྣམ་པ་ལ་གཉིས་ལས། དང་པོ་ཕྱེ་སྟེ་བཤད་པ་ལ། དངོས་པོ་འགོག་པ་དང༌། བཏགས་ ༼༣༣༠༽ པ་འགོག་པ་དང༌། བྱེད་པ་པོ་འགོག་པ་དང༌། ཡུལ་དུ་འཁྲུལ་པ་འགོག་པ་དང༌། ངོ་བོ་ཉིད་འགོག་པ་དང་ལྔ་ལས། དང་པོ་ནི། བྱང་སེམས་ཆེན་པོ་རྣམས་ནི་མིག་སོགས་ནང་གི་དངོས་པོ་དྲུག་དང༌། གཟུགས་སོགས་ཕྱིའི་དངོས་པོ་དྲུག་དང༌། ཕྱི་ནང་གཉིས་ཀའི་སྐྱེ་མཆེད་ཀྱི་དངོས་པོ་རྣམས་ལ་བདེན་ཞེན་དགག་པའི་ཕྱིར་དུ། ནང་དང་ཕྱི་དང་གཉིས་ཀ་སྟོང་པ་ཉིད་ཀྱི་རྣམ་པའི་སྒོ་ནས་ནང་དང༌། ཕྱི་དང༌། ཕྱི་ནང་གཉིས་ཀའི་དངོས་པོ་རྣམས་ལ་དམིགས་ཏེ་སྒོམ་མོ། །ཚུལ་འདྲའོ། །བྱང་སེམས་མཐོང་ལམ་པའི་བར་ཆད་མེད་ལམ་ཆོས་ཅན།

མིག་སོགས་ནང་གི་དངོས་པོ་ལ་བདེན་ཞེན་ཅི་རིགས་པ་སྤངས་པ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་ནང་སྟོང་པ་ཉིད་མངོན་སུམ་དུ་རྟོགས་ནས་སྒོམ་པའི་ཡེ་ཤེས་ཡིན་པའི་ཕྱིར། དེས་རིགས་འགྲེའོ། །མདོར་ན། མིག་སོགས་རང་བཞིན་གྱིས་སྟོང་པ་རང་བཞིན་རྣམ་དག་དེ་རྣམས་ལ་ཞེན་པ་སྤངས་པ་གློ་བུར་རྣམ་དག་སྟེ། དེ་ལྟ་བུའི་དག་པ་གཉིས་ལྡན་གྱི་སྟོང་ཉིད་གསུམ་ནི་འགོག་བདེན་གྱི་ཆོས་འགོག་པའི་རྣམ་པའི་ངོ་བོ་ཡིན་ཏེ། མངོན་ཞེན་ཅི་རིགས་པ་འགག་པའི་དག་པ་གཉིས་ལྡན་གྱི་ཆོས་ཉིད་ཡིན་པའི་ཕྱིར། ༼༣༣༡༽ གཉིས་པ་ནི། བྱང་སེམས་ཆེན་པོ་རྣམས་ནི་མཐར་འཛིན་ཅན་གྱིས་བཏགས་པའི་བདག་སྟོང་ཉིད་ལ་མངོན་ཞེན་དགག་པའི་ཕྱིར་དུ། སྟོང་པ་ཉིད་སྟོང་པ་ཉིད་ཀྱི་རྣམ་པའི་སྒོ་ནས་ཆོས་ཐམས་ཅད་རང་བཞིན་གྱིས་སྟོང་པ་ཉིད་ལ་དམིགས་ཏེ་སྒོམ་མོ། །དེ་བཞིན་དུ་མཐར་འཛིན་ཅན་གྱིས་བཏགས་པའི་བདག་སྣོད་ཀྱི་འཇིག་རྟེན་དང༌། དོན་དམ་པ་མྱང་འདས་དང༌། འདུས་བྱས་དང༌། འདུས་མ་བྱས་དང༌། རྟག་ཆད་ཀྱི་མཐའ་དང༌། ཐོག་མཐའ་མེད་པའི་འཁོར་བ་དང༌། རྟོགས་པའི་ཆོས་དོར་བ་མེད་པ་ལ་མངོན་ཞེན་དགག་པའི་ཕྱིར་དུ་ཆེན་པོ་སྟོང་པ་ཉིད་དང༌། དོན་དམ་པ་དང༌། འདུས་བྱས་དང༌། འདུས་མ་བྱས་དང༌། མཐའ་ལས་འདས་པ་དང༌། ཐོག་མ་དང་ཐ་མ་མེད་པ་དང༌། དོར་བ་མེད་པ་སྟོང་པ་ཉིད་ཀྱི་རྣམ་པའི་སྒོ་ནས་སྣོད་ཀྱི་འཇིག་རྟེན་སོགས་ལ་དམིགས་ཏེ་སྒོམ་མོ། །ཚུལ་འདྲ། ཐེག་ཆེན་མཐོང་ལམ་པའི་རྒྱུད་ཀྱི་ཡེ་ཤེས་ཆོས་ཅན། བཏགས་པའི་བདག་ཆོས་ཐམས་ཅད་རང་བཞིན་གྱིས་སྟོང་པ་ཉིད་མངོན་ཞེན་ཅི་རིགས་པ་སྤངས་པ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་སྟོང་པ་ཉིད་སྟོང་པ་ཉིད་ཀྱི་རྣམ་པ་མངོན་སུམ་དུ་རྟོགས་ནས་སྒོམ་པའི་ཡེ་ཤེས་ཡིན་པའི་ཕྱིར། ཤེས་བྱ་ཆོས་ཅན། ཆོས་ཐམས་ཅད་རང་བཞིན་གྱིས་སྟོང་པ་ཉིད་དེ་དེ་ཁོ་ནར་རང་གི་ངོ་བོས་ ༼༣༣༢༽ སྟོང་པ་ཉིད་ཡིན་ཏེ། བཏགས་པའི་བདག་ཆོས་ཐམས་ཅད་རང་བཞིན་གྱིས་སྟོང་པ་ཉིད་ལ་མངོན་ཞེན་དགག་བྱ་ཡིན་པས་སོ། །དེས་སྔ་ཕྱི་རིགས་འགྲེའོ། །མདོར་ན།

སྟོང་ཉིད་སོགས་རང་བཞིན་གྱིས་སྟོང་པ་རང་བཞིན་རྣམ་དག དེ་རྣམས་ལ་མངོན་ཞེན་སྤངས་པ་གློ་བུར་རྣམ་དག་སྟེ། དེ་ལྟ་བུའི་དག་པ་གཉིས་ལྡན་གྱི་སྟོང་ཉིད་བརྒྱད་ཆོས་ཅན། ཞི་བའི་རྣམ་པའི་ངོ་བོ་ཡིན་ཏེ། མངོན་ཞེན་ཅི་རིགས་པ་ཞི་བའི་དག་པ་གཉིས་ལྡན་གྱི་ཆོས་ཉིད་ཡིན་པའི་ཕྱིར། གསུམ་པ་ནི། བྱང་སེམས་ཆེན་པོ་རྣམས་ནི་དངོས་སྨྲ་བ་གཞན་གྱིས་ཀུན་ནས་བཏགས་པའི་སྟོང་ཉིད་བྱེད་པ་པོར་མངོན་པར་ཞེན་པ་དགག་པའི་ཕྱིར་དུ་རང་བཞིན་སྟོང་པ་ཉིད་ཀྱི་རྣམ་པའི་སྒོ་ནས་སྟོང་པ་ཉིད་ལ་དམིགས་ཏེ་སྒོམ་མོ། །ཚུལ་འདྲའོ། །མདོར་ན་སྟོང་པ་ཉིད་རང་བཞིན་གྱིས་སྟོང་པ་རང་བཞིན་རྣམ་དག སྟོང་ཉིད་ལ་ཞེན་པ་སྤངས་པ་གློ་བུར་རྣམ་དག་སྟེ་དེ་ལྟ་བུའི་དག་པ་གཉིས་ལྡན་གྱི་རང་བཞིན་སྟོང་པ་ཉིད་ཆོས་ཅན། གྱ་ནོམ་པའི་རྣམ་པའི་ངོ་བོ་ཡིན་ཏེ། སྡུག་བསྔལ་དང་མི་གཙང་བ་ཅི་རིགས་པས་དབེན་པའི་དག་པ་གཉིས་ལྡན་གྱི་ཆོས་ཉིད་ཡིན་པའི་ཕྱིར་རོ། ། ༼༣༣༣༽ བཞི་པ་ནི། བྱང་སེམས་ཆེན་པོ་རྣམས་ནི་གཟུགས་སོགས་ཆོས་ཐམས་ཅད་བཏགས་པ་ཙམ་དང༌། གཟུགས་སུ་རུང་བ་སོགས་མཚན་ཉིད་དུ་དང༌། འདས་མ་འོངས་སོགས་དུས་སུ་འཁྲུལ་པ་ལ་མངོན་ཞེན་དགག་པའི་ཕྱིར་དུ། ཆོས་ཐམས་ཅད་སྟོང་པ་ཉིད་དང༌། རང་གི་མཚན་ཉིད་སྟོང་པ་ཉིད་དང༌། མི་དམིགས་པ་སྟོང་པ་ཉིད་ཀྱི་རྣམ་པའི་སྒོ་ནས་གཟུགས་སོགས་ཆོས་ཐམས་ཅད་དང་གཟུགས་སུ་རུང་བ་སོགས་དང་འདས་མ་འོངས་སོགས་ལ་དམིགས་ཏེ་སྒོམ་མོ། །ཚུལ་འདྲ། མདོར་ན། གཟུགས་སོགས་རང་བཞིན་གྱིས་སྟོང་པ་རང་བཞིན་རྣམ་དག་དེ་རྣམས་ལ་ཞེན་པ་སྤངས་པ་གློ་བུར་རྣམ་དག་སྟེ་དེ་ལྟ་བུའི་དག་པ་གཉིས་ལྡན་གྱི་སྟོང་ཉིད་གསུམ་ཆོས་ཅན། ངེས་པར་འབྱུང་བའི་རྣམ་པའི་ངོ་བོ་ཡིན་ཏེ། རྟག་པའི་གནས་སུ་གདོན་མི་ཟ་བར་འབྱུང་བའི་དག་པ་གཉིས་ལྡན་གྱི་ཆོས་ཉིད་ཡིན་པའི་ཕྱིར། ལྔ་པ་ནི། བྱང་སེམས་ཆེན་པོ་རྣམས་ནི་ཞེན་པ་བཅོ་ལྔ་བསལ་བའི་ངེས་འབྱུང་གི་ངོ་བོ་ཉིད་ལ་མངོན་ཞེན་དགག་པའི་ཕྱིར་དུ་དངོས་པོ་མེད་པའི་

༼༣༣༤༽ ངོ་བོ་ཉིད་ཀྱི་སྟོང་པ་ཉིད་ཀྱི་རྣམ་པའི་སྒོ་ནས་ཞེན་པ་བཅོ་ལྔ་བསལ་བའི་ངེས་འབྱུང་གི་ངོ་བོ་ལ་དམིགས་ཏེ་སྒོམ་མོ། །ཚུལ་འདྲའོ། །མདོར་ན། ངེས་འབྱུང་རང་བཞིན་གྱིས་སྟོང་པ་རང་བཞིན་རྣམ་དག ངེས་འབྱུང་གི་ངོ་བོ་ལ་ཞེན་པ་སྤངས་པ་གློ་བུར་རྣམ་དག་སྟེ། དེ་ལྟ་བུའི་དག་པ་གཉིས་ལྡན་གྱི་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཆོས་ཅན། གང་ངེས་འབྱུང་གི་རྣམ་པ་ཡིན་ཏེ། ཞེན་པ་བཅོ་ལྔ་བསལ་བའི་ངེས་འབྱུང་གི་ངོ་བོ་ལ་ཞེན་པའི་དྲི་མ་དག་པའི་དག་པ་གཉིས་ལྡན་གྱི་ཆོས་ཉིད་ཡིན་པའི་ཕྱིར། ཁོ་ནའི་དོན་ནི་གང་ངེས་འབྱུང་དང་ཇི་ལྟར་ངེས་འབྱུང་གཉིས་ཀྱི་ནང་ནས་གང་ངེས་འབྱུང་ཁོ་ན་ཞེན་པ་བཅོ་ལྔ་བསལ་བའི་ངེས་འབྱུང་གི་ངོ་བོ་ལ་ཞེན་པའི་དྲི་མས་དག་གོ །གང་ངེས་འབྱུང་ནི་འབྱུང་ས། ཇི་ལྟར་ངེས་འབྱུང་ནི་འབྱུང་བྱེད་དོ། །གཉིས་པ་ནི། ཤེས་བྱ་ཆོས་ཅན། འགོག་བདེན་གྱི་རྣམ་པ་བཅུ་དྲུག་ཡོད་པ་ཡིན་ཏེ། འགོག་པའི་རྣམ་པ་གསུམ། ཞི་བའི་རྣམ་པ་བརྒྱད། གྱ་ནོམ་གྱི་རྣམ་པ་བཞི། ངེས་འབྱུང་གི་རྣམ་པ་བཞི་ཡོད་པ་དེའི་ཕྱིར་རོ། གསུམ་པ་ནི། ཤེས་བྱ་ཆོས་ཅན། སྤྱིར་གཅིག་ཏུ་བསྡོམས་ནས་བགྲངས་ན་ལམ་ཤེས་ཀྱི་རྣམ་པ་སོ་དྲུག་ཡོད་པ་ཡིན་ཏེ། ཀུན་འབྱུང་ ༼༣༣༥༽ བདེན་པའི་ཡུལ་ཅན་གྱི་ལམ་ཤེས་ཀྱི་རྣམ་པ་བརྒྱད། ལམ་བདེན་གྱི་བདུན། སྡུག་བསྔལ་བདེན་པའི་ལྔ། འགོག་ལྡན་གྱི་ལམ་ཤེས་ཀྱི་རྣམ་པ་བཅུ་དྲུག་ཡོད་པའི་ཕྱིར་རོ། །གསུམ་པ་རྣམ་མཁྱེན་གྱི་རྣམ་པ་ལ་གསུམ་ལས། དང་པོ་མདོར་བསྟན་ནི། དྲན་པ་ཉེར་བཞག་ནས་བཟུང་སྟེ་ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། ལམ་ཤེས་ཀྱི་རྣམ་པ་བསྟན་ནས། དེའི་འོག་ཏུ་རྣམ་མཁྱེན་གྱི་རྣམ་པ་བསྟན་པ་ལ་རྒྱུ་མཚན་ཡོད་དེ། ལམ་གྱི་གནས་ལུགས་ཤེས་ནས་རྣམ་མཁྱེན་གྱི་ཆེད་དུ་འབད་དགོས་པའི་ཕྱིར། ཚིག་དོན་འབྱེད་པ་ནི། སངས་རྒྱས་ཀྱི་ཐུགས་རྒྱུད་ཀྱི་ལུས་དྲན་པ་ཉེ་བར་བཞག་པ་ནས་བཟུང་སྟེ་སངས་རྒྱས་ཉིད་ཀྱི་རྣམ་པའི་མཐར་ཐུག་པ་རྣམས་ནི་བཞེད་པ་ཡིན་ནོ།

གང་གིས་ན། རྫོགས་པའི་སངས་རྒྱས་ཀྱི་མཆོག་གི་སྤྲུལ་བའི་སྐུས་སོ། །ཇི་ལྟར་ན། རྫོགས་པའི་སངས་རྒྱས་ཀྱི་ཐུགས་རྒྱུད་ཀྱི་ལུས་དྲན་པ་ཉེ་བར་བཞག་པ་ནས་སངས་རྒྱས་ཀྱི་ཐུགས་རྒྱུད་ཀྱི་ཏིང་ངེ་འཛིན་ ༼༣༣༦༽ འཕགས་པའི་ལམ་ཡན་ལག་གི་བར་སུམ་ཅུ་རྩ་བདུན་ནི་སློབ་མ་ཉན་ཐོས་ལ་ཡོད་པ་དང་མཐུན་པའི་རྣམ་མཁྱེན་གྱི་རྣམ་པ་དང༌། རྫོགས་པའི་སངས་རྒྱས་ཀྱི་ཐུགས་རྒྱུད་ཀྱི་རྣམ་པར་ཐར་པའི་སྒོ་སྟོང་པ་ཉིད་ཀྱི་ཏིང་ངེ་འཛིན་ནས་རྫོགས་པའི་སངས་རྒྱས་ཀྱི་ཐུགས་རྒྱུད་ཀྱི་ཡེ་ཤེས་ཀྱི་ཕར་ཕྱིན་གྱི་བར་སུམ་ཅུ་རྩ་བཞི་ནི་བྱང་ཆུབ་སེམས་དཔའ་དང་མཐུན་པའི་རྣམ་མཁྱེན་གྱི་རྣམ་པ་དང༌། གནས་དང་གནས་མ་ཡིན་པ་མཁྱེན་པའི་སྟོབས་ནས་སངས་རྒྱས་ཉིད་ཀྱི་རྣམ་པའི་བར་སུམ་ཅུ་རྩ་དགུ་རྣམས་ནི། རྫོགས་པའི་སངས་རྒྱས་ཉིད་ཀྱི་ཐུན་མོང་མ་ཡིན་པའི་རྣམ་མཁྱེན་གྱི་རྣམ་པར་རོ། །དེའི་རྒྱུ་མཚན་ལམ་གྱི་བདེན་པ་རྣམ་པ་གསུམ་སྟེ། ཐམས་ཅད་ཤེས་པ་དང༌། ལམ་ཤེས་དང༌། རྣམ་པ་ཐམས་ཅད་མཁྱེན་པ་ཉིད་དེ། གཞི་ཤེས་དང་ལམ་ཤེས་རྗེས་མཐུན་པ། རྣམ་མཁྱེན་མཚན་ཉིད་པ་སྟེ་མཁྱེན་པ་གསུམ་དུ་ཕྱེ་བས་སམ། མཁྱེན་གསུམ་གྱིས་བསྡུས་པའི་ལམ་ཡིན་པའི་སྒོ་ནས་སོ། །དེའི་རྒྱུ་མཚན་རྣམ་པ་ཐམས་ཅད་མཁྱེན་པ་ཉིད་ཀྱིས་འཕགས་པའི་གང་ཟག་ཐམས་ཅད་ཀྱི་རྟོགས་པ་ཡོན་ཏན་ཡར་ལྡན་དུ་རྫོགས་པར་ཐོབ་པའི་ཕྱིར་རོ། །ངག་དོན། རྫོགས་པའི་སངས་རྒྱས་ཀྱི་རྒྱུད་ཀྱི་དྲན་པ་ཉེར་བཞག་ནས་སངས་རྒྱས་ཀྱི་རྣམ་པའི་བར་རྣམ་མཁྱེན་གྱི་རྣམ་པ་བརྒྱ་དང་བཅུ་པོ་དེ་རྣམས་ཆོས་ཅན། ཁྱོད་ལ་ཉན་ཐོས་དང་བྱང་ཆུབ་སེམས་དཔའ་ལ་ཡོད་པ་དང་མཐུན་པ་དང༌། སངས་རྒྱས་ཉིད་ཀྱི་ཐུན་མོང་མ་ཡིན་པའི་རྣམ་པ་གསུམ་དུ་འབྱེད་པ་ལ་རྒྱུ་མཚན་ཡོད་དེ། ཁྱོད་མཁྱེན་གསུམ་ ༼༣༣༧༽ གྱིས་བསྡུས་པའི་ལམ་ཡིན་པའི་རྒྱུ་མཚན་གྱིས་དེར་ཕྱེ་བའི་ཕྱིར་རོ། །ཤེས་བྱ་ཆོས་ཅན། རྣམ་མཁྱེན་གྱི་རྣམ་པ་བརྒྱ་དང་བཅུ་པོ་རྣམས་མཁྱེན་གསུམ་གྱི་བསྡུས་པའི་ལམ་ཡིན་ཏེ།

རྣམ་མཁྱེན་གྱིས་འཕགས་པ་ཐམས་ཅད་ཀྱི་རྟོགས་པ་ཡོན་ཏན་ཡར་ལྡན་དུ་རྫོགས་པར་ཐོབ་པར་ཕྱིར། རྒྱས་བཤད་ལ་གསུམ་ལས། དང་པོ་གཞི་ཤེས་དང་རྗེས་སུ་མཐུན་པའི་རྣམ་མཁྱེན་གྱི་རྣམ་པ་ནི། རྣམ་མཁྱེན་གྱི་རྣམ་པ་ལ་མཁྱེན་པ་གསུམ་དུ་ཕྱེ་བ་དེ་ལ་དེའི་ནང་ནས་དང་པོ་གཞི་ཤེས་ཀྱི་རྣམ་པ་ལ་མདོར་བསྟན། རྒྱས་པར་བཤད། མཇུག་བསྡུ་བ་དང་གསུམ། དང་པོ་ནི། ཤེས་བྱ་ཆོས་ཅན། ཐམས་ཅད་ཤེས་པའི་རྣམ་པ་ལ་ལུས་ཀྱི་སྒོ་ནས་བདུན། ཡན་ལག་གི་སྒོ་ནས་སུམ་ཅུ་རྩ་བདུན་ཡོད་དེ། དངོས་པོ་ལ་རྟོག་པའི་ལམ་ལ་བཞི། རྩོལ་བ་ལས་བྱུང་བའི་ལམ་ལ་བཞི། ༼༣༣༨༽ ཏིང་ངེ་འཛིན་སྦྱོང་བའི་ལམ་ལ་བཞི། མངོན་པར་རྟོགས་པ་ལ་སྦྱོར་བའི་ལམ་ལ་ལྔ། མངོན་པར་རྟོགས་པར་དང་འབྲེལ་བའི་ལམ་ལ་ལྔ། མངོན་པར་རྟོགས་པའི་ལམ་ལ་བདུན། རྣམ་དག་ངེས་འབྱིན་གྱི་ལམ་ལ་བརྒྱད་ཡོད་པའི་ཕྱིར། དེ་རྣམས་གང་ཞེ་ན། གཉིས་པ་ལ་བདུན་ལས། དངོས་པོ་ལ་རྟོག་པའི་ལམ་ལ་རྟགས་དགོད། ཆོས་ཅན་ངོས་བཟུང་བ་དང་གཉིས། དང་པོ་ནི། ཚོགས་ལམ་ཆུང་ངུ་ལ་གནས་པའི་བྱང་སེམས་ཀྱི་དྲན་པ་ཉེར་བཞག་བཞི་ཆོས་ཅན། དངོས་པོ་ལ་རྟོག་པའི་ལམ་ཡིན་ཏེ། རང་ཡུལ་ལུས་ལ་སོགས་པའི་གནས་ལུགས་ལ་རང་སྤྱིའི་མཚན་ཉིད་ཀྱི་སྒོ་ནས་བཏགས་པའི་ལས་དང་པོ་པའི་མངོན་རྟོགས་གང་ཞིག ཚོགས་ལམ་འབྲིང་མ་ཐོབ་པའི་ཕྱིར། གཉིས་པ་ནི། བྱང་སེམས་ཆེན་པོ་རྣམས་ནི་ལུས་དང་ཚོར་བ་དང་སེམས་དང་སེམས་བྱུང་ཆོས་རྣམས་ལ་དམིགས་ནས། རྣམ་པ་རང་སྤྱིའི་མཚན་ཉིད་ཀྱི་སྒོ་ནས་བཏགས་ཏེ་སྒོམ་མོ། །ཇི་ལྟར་ན་ལུས་རང་གི་ ༼༣༣༩༽ མཚན་ཉིད་མི་གཙང༌། ཚོར་བར་རང་གི་མཚན་ཉིད་སྡུག་བསྔལ། སེམས་རང་གི་མཚན་ཉིན་མི་རྟག ཆོས་རང་གི་མཚན་ཉིད་བདག་མེད། སྤྱིའི་མཚན་ཉིད་ཡང་དག་པར་ན་རང་བཞིན་གང་ཡང་མ་གྲུབ་པར་མཉམ་པ་ཉིད་དུ་ཡོངས་སུ་བཏགས་ཏེ་སྒོམ་མོ། །དགོས་པ་བདེན་པ་བཞིའི་གནས་ལུགས་ལ་འཇུག་པར་བྱ་བའི་ཕྱིར་དུའོ། །དེས་ན་རང་ཡུལ་དུ་གྱུར་པའི་ལུས་ལ་སོགས་པའི་གནས་ལུགས་ལ་རང་སྤྱིའི་མཚན་ཉིད་ཀྱི་སྒོ་ནས་བརྟགས་པའི་ཤེས་རབ་དང་དྲན་པ་མཚུངས་ལྡན་དང་བཅས་པ་དེ་དྲན་པ་ཉེར་བཞག་གི་མཚན་ཉིད་ཡིད་པས་དེ་དབྱེ་གཞི།

དབྱེ་ངོ༌། ལུས་དང༌། ཚོར་དང༌། སེམས་དང༌། ཆོས་དྲན་པ་ཉེ་བར་བཞག་པ་བཞི། ས་མཚམས་ཚོགས་ལམ་ནས་སངས་རྒྱས་སའི་བར་ན་ཡོད། ཡང་བྱང་སེམས་ཆེན་པོ་རྣམས་ནི་དྲན་པ་ཉེར་བཞག་ཡུལ་ལུས་ལ་སོགས་པ་དང་བཅས་པ་ལ་མངོན་ཞེན་གྱི་སྒྲིབ་པའི་གཉེན་པོ་རང་བཞིན་མི་དམིགས་པར་རྟོགས་པའི་རྣམ་པའི་སྒོ་ནས་དྲན་པ་ཉེར་བཞག་ཡུལ་ལུས་ལ་སོགས་པ་དང་བཅས་པ་ལ་དམིགས་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་ཅིར་ཡང་མི་རྟོག་པར་རྩེ་གཅིག་ཏུ་གནས་པའི་ཚུལ་གྱིས་སྒོམ་མོ། །དེས་འོག་མ་རྣམས་ཀྱང་རིགས་འགྲེའོ། ། ༼༣༤༠༽ གཉིས་པ་རྩོལ་བ་ལས་བྱུང་བའི་ལམ་ལ་གསུམ་ལས། དང་པོ་མཚམས་སྦྱར་བ་ནི། ཤེས་བྱ་ཆོས་ཅན། དྲན་པ་ཉེར་བཞག་བསྟན་ནས་དེའི་འོག་ཏུ་རྩོལ་བ་ལས་བྱུང་བའི་ལམ་བསྟན་པ་ལ་རྒྱུ་མཚན་ཡོད་དེ། སྤངས་གཉེན་གྱི་གནས་ལུགས་ལ་ཞུགས་ལ་སྤང་བྱ་སྤོང་ཞིང་གཉེན་པོ་སྐྱེད་པའི་བརྩོན་འགྲུས་འབྱུང་བས་སོ། །གཉིས་པ་རྟགས་དགོད་པ་ནི། ཚོགས་ལམ་འབྲིང་ལ་གནས་པའི་བྱང་སེམས་ཀྱི་རྒྱུད་ཀྱི་ཡང་དག་སྤོང་བ་བཞི་ཆོས་ཅན། རྩོལ་བ་ལས་བྱུང་བའི་ལམ་ཡིན་ཏེ། མི་མཐུན་ཕྱོགས་སྤོང་ཞིང་གཉེན་པོ་བསྐྱེད་པའི་བརྩོན་འགྲུས་མཚུངས་ལྡན་དང་བཅས་པའི་ལས་དང་པོ་པའི་མངོན་རྟོགས་གང་ཞིག ཚོགས་ལམ་ཆེན་པོ་མ་ཐོབ་པའི་ཕྱིར། གསུམ་པ་ལ་བརྩོན་འགྲུས་རྩོམ་པའི་ཚུལ་དང༌། ངོ་བོ་ངོས་གཟུང་བ་གཉིས། དང་པོ་ནི། ཚོགས་ལམ་འབྲིང་ལ་གནས་པའི་བྱང་སེམས་ནི་རང་གཞན་གྱི་དགེ་མི་དགེ་ལ་དམིགས་ནས། མི་དགེ་བ་མཐའ་དག་སྤོང་ཞིག་དགེ་བ་མཐའ་དག་སྤེལ་བའི་ཕྱིར་དུ་བརྩོན་འགྲུས་རྩོམ་མོ། །ཇི་ལྟར་ན་མི་དགེ་བ་སྐྱེས་པ་ཡང་དག་པར་སྤོང༌། ཕྱིས་འབྱུང་མི་སྐྱེད། དགེ་བ་སྐྱེས་པ་ཡང་དག་པར་སྤེལ། ཕྱིས་འབྱུང་བསྐྱེད་པའི་རྒྱུའི་བརྩོན་འགྲུས་རྩོམ་མོ། །དགོས་པ་ནི་དེ་ལྟར་བརྩམས་པས་རང་རྒྱུད་ཀྱི་མི་དགེ་བ་མཐའ་དང་སྤངས། དགེ་བ་མཐའ་དག་སྤེལ་བའོ། །གཉིས་པ་ནི། རང་རྒྱུ་དྲན་པ་ཉེར་བཞག་ལས་བྱུང་ཞིང་མི་མཐུན་

༼༣༤༡༽ ཕྱོགས་སྤོང༌། གཉེན་པོ་བསྐྱེད་པའི་བརྩོན་འགྲུས་མཚུངས་ལྡན་དང་བཅས་པ་དེ་ཡང་དག་སྤོང་བའི་མཚན་ཉིད་ཡིན་པས་དེ་དབྱེ་གཞི། དབྱེ་ངོ༌། མི་དགེ་བ་སྐྱེས་པ་སྤོང༌། ཕྱིས་འབྱུང་མི་སྐྱེད། དགེ་བ་སྐྱེས་པ་སྤེལ། ཕྱིས་འབྱུང་སྐྱེད་པའི་ཡང་དག་སྤོང་བ་བཞི། ས་མཚམས་ཐེག་ཆེན་གྱི་ཚོགས་ལམ་འབྲིང་ནས་སངས་རྒྱས་སའི་བར་ན་ཡོད། གསུམ་པ་ཏིང་ངེ་འཛིན་ཡོངས་སུ་སྦྱོང་བའི་ལམ་ལ་གསུམ་ལས་མཚམས་སྦྱར་བ་ནི། ཤེས་བྱ་ཆོས་ཅན། རྩོལ་བ་ལས་བྱུང་བའི་ལམ་བསྟན་ནས་དེའི་འོག་ཏུ་ཏིང་ངེ་འཛིན་ཡོངས་སུ་སྦྱོང་བའི་ལམ་བསྟན་པ་ལ་རྒྱུ་མཚན་ཡོད་དེ། མི་དགེ་བ་སྤོང་ཞིང་དགེ་བ་བསྐྱེད་པའི་བརྩོན་འགྲུས་བརྩམས་པས་སེམས་ལས་སུ་རུང་བ་ཉིད་དུ་བྱེད་པས་སོ། །གཉིས་པ་རྟགས་དགོད་པ་ནི། ཚོགས་ལམ་ཆེན་པོ་ལ་གནས་པའི་སེམས་པའི་རྒྱུད་ཀྱི་རྫུ་འཕྲུལ་གྱི་རྐང་པ་བཞི་ཆོས་ཅན། ཏིང་ངེ་འཛིན་ཡོངས་སུ་སྦྱོང་བའི་ལམ་ཡིན་ཏེ། ཚོགས་ལམ་འབྲིང་ལས་བྱུང་ཞིང་གྲོགས་འདུན་པ་ལ་སོགས་པའི་སྒོ་ནས་སེམས་ལས་སུ་རུང་བར་བྱེད་པའི་ལས་དང་པོ་པའི་མངོན་རྟོགས་ཡིན་པའི་ཕྱིར། གསུམ་པ་ནི། བདག་རྐྱེན་སྤོང་བའི་འདུ་བྱེད་བརྒྱད་བརྟེན་པ་ལས་བྱུང་བའི་སེམས་གནས་པ་ལས་སུ་རུང་བའི་མངོན་རྟོགས་ནི། རྫུ་འཕྲུལ་ ༼༣༤༢༽ རྐང་པའི་མཚན་ཉིད་ཡིན་པས་དེ་དབྱེ་གཞི། དབྱེ་ན། འདུན་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པའི། བརྩོན་འགྲུས་དང༌། སེམས་དང༌། དཔྱོད་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་བཞི། ས་མཚམས་ཚོགས་ལམ་ཆེན་པོ་ནས་སངས་རྒྱས་སའི་བར་ན་ཡོད། དེ་ལ་འདུན་པའི་ཏིང་ངེ་འཛིན་ནི། འདུན་པའི་དབང་གིས་བརྩོན་འགྲུས་སྒོམ་པ་ལ་དགའ་མགུར་འཇུག་པ་ན་སེམས་རྩེ་གཅིག་པ་ལ་རེག་པའོ། །བརྩོན་འགྲུས་ཀྱི་ཏིང་ངེ་འཛིན་ནི། བརྩོན་འགྲུས་རྩོམ་པ་ན་རྟག་པར་སྦྱོར་བས་སེམས་རྩེ་གཅིག་པ་ལ་རེག་པའོ། །སེམས་ཀྱི་ཏིང་ངེ་འཛིན་ནི་སྔོན་ཏིང་ངེ་འཛིན་བསྒོམས་པའི་བག་ཆགས་ལ་བརྟེན་ནས་སེམས་རྩེ་གཅིག་ལ་རེག་པའོ། །དཔྱོད་པའི་ཏིང་ངེ་འཛིན་ནི་དམིགས་པ་རབ་ཏུ་འབྱེད་པ་ན་སེམས་རྩེ་གཅིག་པ་ལ་རེག་པའོ། །སྤང་བྱ་ཉེས་པ་ནི་ལྔ་སྟེ་ལེ་ལོ་དང༌།

གདམས་ངག་བརྗེད་པ་དང༌། བྱིང་རྒོད་དང༌། བྱིང་རྒོད་ཞི་བར་བྱེད་པའི་དུས་ན་གཉེན་པོ་འདུ་མི་བྱེད་པའི་ཉེས་པ་དང༌། བྱིད་རྒོད་ཞི་བ་ན་གཉེན་པོ་འདུ་བྱེད་པའི་ཉེས་པའོ། །དེ་རྣམས་སྤོང་བའི་གཉེན་པོ་འདུ་བྱེད་བརྒྱད་དེ། ལེ་ལོའི་གཉེན་པོར་འདུན་པ་དང༌། རྩོལ་བ་དང༌། དད་པ་དང༌། ཤིན་ཏུ་སྦྱངས་པ་དང་བཞི་བསྒོམ། གདམས་ངག་བརྗེད་པའི་གཉེན་པོར་དམིགས་རྣམ་མི་བརྗེད་པའི་དྲན་པ་བསྒོམ། བྱིང་རྒོད་ཀྱི་གཉེན་པོར་ཤེས་བཞིན་བསྒོམ། བྱིང་རྒོད་ཞི་བར་བྱེད་པའི་དུས་ན་གཉེན་པོ་འདུ་མི་བྱེད་པའི་ ༼༣༤༣༽ གཉེན་པོར་གཉེན་པོ་འདུ་བྱེད་པའི་སེམས་པ་བསྒོམ། བྱིང་རྒོད་ཞི་བ་ན་གཉེན་པོ་འདུ་བྱེད་པའི་ཉེས་པའི་གཉེན་པོར་སེམས་རྣལ་དུ་འཇུག་པའི་བཏང་སྙོམས་སྒོམ་མོ། །མངོན་པར་ཤེས་པ་ལ་སོགས་པའི་དོན་ཐམས་ཅད་འགྲུབ་པར་བྱེད་པས་ན་རྫུ་འཕྲུལ། དེའི་གནས་ཡིན་པའི་ཕྱིར་རྐང་པའོ། །བཞི་པ་བདེན་པ་མངོན་རྟོགས་ལ་སྦྱོར་བའི་ལམ་ལ་གསུམ་ལས། མཚམས་སྦྱར་བ་ནི། ཤེས་བྱ་ཆོས་ཅན། ཏིང་ངེ་འཛིན་ཡོངས་སུ་སྦྱོང་བའི་ལམ་བསྟན་ནས་དེའི་འོག་ཏུ་བདེན་པ་མངོན་རྟོགས་ལ་སྦྱོར་བའི་ལམ་བསྟན་པ་ལ་རྒྱུ་མཚན་ཡོད་དེ། ཚོགས་ལམ་དུ་སེམས་ཡོངས་སུ་སྦྱང་བ་བྱས་པ་ལ་རང་འབྲས་དྲོད་དང་རྩེ་མོའི་སྦྱོར་བ་འབྱུང་བས་སོ། །གཉིས་པ་རྟགས་དགོད་པ་ནི། སྦྱོར་ལམ་དྲོད་ལ་གནས་པའི་སེམས་དཔའི་དབང་པོ་ལྔ་ཆོས་ཅན། མངོན་པར་རྟོགས་པ་ལ་སྦྱོར་བའི་ལམ་ཡིན་ཏེ། འཕགས་ལམ་འགྲུབ་པ་ལ་དབང་བྱེད་པའི་དྲོད་རྩེ་གང་རུང་གི་ངོ་བོ་ཡིན་པའི་ཕྱིར། གསུམ་པ་ཆོས་ཅན་ངོས་གཟུང་བ་ནི། རང་འབྲས་འཕགས་ལམ་བསྐྱེད་པ་ལ་བདག་པོར་གྱུར་པའི་མངོན་རྟོགས་དེ་རྣམ་བྱང་གི་དབང་པོའི་མཚན་ཉིད་ཡིན་པས་དེ་དབྱེ་གཞི། དབྱེ་ངོ་དད་པའི་དབང་པོ་དང༌། ༼༣༤༤༽ བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་དབང་པོ་དང་ལྔའོ། །ས་མཚམས་སྦྱོར་ལམ་དྲོད་ནས་སངས་རྒྱས་སའི་བར་ན་ཡོད།

ལྔ་པ་བདེན་པ་མངོན་རྟོགས་དང་འབྲེལ་བའི་ལམ་ལ་གསུམ་ལས། མཚམས་སྦྱར་བ་ནི། ཤེས་བྱ་ཆོས་ཅན། མངོན་པར་རྟོགས་པ་ལ་སྦྱོར་བའི་ལམ་བསྟན་ནས། དེའི་འོག་ཏུ་མངོན་པར་རྟོགས་པ་དང་འབྲེལ་བའི་ལམ་བསྟན་པ་ལ་རྒྱུ་མཚན་ཡོད་དེ། སྦྱོར་ལམ་དྲོད་དང་རྩེ་མོ་ལས་རང་འབྲས་བཟོད་མཆོག་འབྱུང་བས་སོ། །གཉིས་པ་རྟགས་དགོད་པ་ནི། སྦྱོར་ལམ་བཟོད་པ་ལ་གནས་པའི་སེམས་དཔའི་རྒྱུད་ཀྱི་སྟོབས་ལྔ་ཆོས་ཅན། མངོན་པར་རྟོགས་པ་ལ་འབྲེལ་བའི་ལམ་ཡིན་ཏེ། བདེན་པ་མྱུར་དུ་མངོན་སུམ་དུ་རྟོགས་པར་བྱ་བའི་ཕྱིར་དུ་མ་དད་པ་ལ་སོགས་པ་ཟིལ་གྱིས་གནོན་པའི་བཟོད་མཆོག་གང་རུང་གི་ངོ་བོ་ཡིན་པའི་ཕྱིར། གསུམ་པ་ཆོས་ཅན་ངོས་གཟུང་བ་ནི། རང་གི་ཉེར་ལེན་དབང་པོ་ལས་བྱུང་ཞིང་མི་མཐུན་ཕྱོགས་སྲབ་ཅིང་འཇོམས་ནུས་པའི་མངོན་རྟོགས་ནི་སྟོབས་ཀྱི་མཚན་ཉིད་ཡིན་པས་དེ་དབྱེ་གཞི། དབྱེ་ངོ་དད་པའི་སྟོབས་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ༼༣༤༥༽ ཤེས་ཀྱི་སྟོབས་དང་རྣམ་པ་ལྔའོ། །ས་མཚམས་བཟོད་པ་ནས་སངས་རྒྱས་སའི་བར་ན་ཡོད། དྲུག་པ་བདེན་པ་མངོན་པར་རྟོགས་པའི་ལམ་ལ་སྔར་བཞིན་གསུམ་ལས། དང་པོ་ནི། ཤེས་བྱ་ཆོས་ཅན། མངོན་པར་རྟོགས་པ་དང་འབྲེལ་བའི་ལམ་བསྟན་ནས་དེའི་འོག་ཏུ་མངོན་པར་རྟོགས་པའི་ལམ་བསྟན་པ་ལ་རྒྱུ་མཚན་ཡོད་དེ། རྒྱུ་དྲོད་རྩེ་བཟོད་མཆོག་ལས་འབྲས་བུ་མཐོང་ལམ་འབྱུང་བས་སོ། །གཉིས་པ་ནི། མཐོང་ལམ་སྡུག་བསྔལ་ཆོས་བཟོད་ལ་གནས་པའི་སེམས་དཔའི་རྒྱུད་ཀྱི་བྱང་ཆུབ་ཡན་ལག་ཆོས་ཅན། མངོན་པར་རྟོགས་པའི་ལམ་ཡིན་ཏེ། དེ་ཁོ་ན་ཉིད་མངོན་སུམ་གྱིས་གསར་དུ་རྟོགས་པའི་ལམ་ཡིན་པའི་ཕྱིར། གསུམ་པ་ནི། བདག་མེད་མངོན་སུམ་དུ་རྟོགས་པའི་མཁྱེན་པ་ནི་བྱང་ཆུབ་ཡན་ལག་གི་མཚན་ཉིད་ཡིན་པས་དེ་དབྱེ་གཞི། དབྱེ་ངོ༌། དྲན་པ་ཡང་དག་བྱང་ཆུབ་ཀྱི་ཡན་ལག་དང༌། ཆོས་རབ་ཏུ་རྣམ་འབྱེད་དང༌། བརྩོན་འགྲུས་དང༌། དགའ་བ་དང༌། ཤིན་ཏུ་སྦྱངས་པ་དང༌།

ཏིང་ངེ་འཛིན་དང༌། བཏང་སྙོམས་བྱང་ཆུབ་ཀྱི་ཡན་ལག་དང་རྣམ་པ་བདུན་ནོ། །ས་མཚམས་མཐོང་ལམ་ནས་ཡོད། ༼༣༤༦༽ བདུན་པ་རྣམ་དག་ངེས་འབྱིན་གྱི་ལམ་ལ་སྔར་བཞིན་གསུམ་ལས། དང་པོ་ནི། ཤེས་བྱ་ཆོས་ཅན། མངོན་པར་རྟོགས་པའི་ལམ་བསྟན་ནས་དེའི་འོག་ཏུ་རྣམ་དག་ངེས་འབྱིན་གྱི་ལམ་བསྟན་པ་ལ་རྒྱུ་མཚན་ཡོད་དེ། བདེན་པ་མཐོང་བ་ཡོངས་སུ་ཤེས་པའི་མཐོང་ལམ་ལས་རང་འབྲས་སྒོམ་ལམ་འབྱུང་བས་སོ། །གཉིས་པ་ནི། ས་གཉིས་པ་ལ་གནས་པའི་སེམས་དཔའི་རྒྱུད་ཀྱི་འཕགས་ལམ་ཡན་ལག་ཆོས་ཅན། རྣམ་དག་ངེས་འབྱིན་གྱི་ལམ་ཡིན་ཏེ། མཐོང་ལམ་གྱི་རྗེས་སུ་རང་གི་སྤང་བྱ་ཉོན་སྒྲིབ་སྤོང་བའི་གཉེན་པོ་ཡིན་པའི་ཕྱིར། གསུམ་པ་ནི། འཇིག་རྟེན་ལས་འདས་པའི་ཡོན་ཏན་ནི་འཕགས་ལམ་ཡན་ལག་ནི་མཚན་ཉིད་ཡིན་པས་དབྱེ་གཞི། དབྱེ་ངོ༌། ཡང་དག་པའི་ལྟ་བ་འཕགས་པའི་ལམ་ཡན་ལག་ནས། ཡང་དག་པའི་ཏིང་ངེ་འཛིན་འཕགས་པའི་ལམ་ཡན་ལག་གི་བར་རྣམ་པ་བརྒྱད་དོ། །དེ་ལ་ཡང་དག་པའི་ལྟ་བ་དང༌། རྟོག་པ་དང༌། རྩོལ་བ་གསུམ་ནི་རིམ་པ་བཞིན་ཤེས་རབ་ཀྱི་ལས་དེ་ཁོ་ནའི་དོན་རྟོགས་པར་བྱེད་པ་དང༌། དེ་ཁོ་ནའི་དོན་རྟོགས་ནས་གཞན་ལ་གསལ་བར་བྱེད་པ་དང༌། ཆོས་ཀྱི་རྗེས་སུ་མཐུན་པའི་ཆོས་སྒྲུབ་པར་བྱེད་པ་རྫོགས་པར་བྱེད་པས་དེ་གསུམ་ཤེས་རབ་ཀྱི་ཕུང་ ༼༣༤༧༽ པོར་བཞག་གོ །ཡང་དག་པའི་ངག་དང་ལས་ཀྱི་མཐའ་གཉིས་ནི་རྩ་བའི་ཚུལ་ཁྲིམས་ཏེ། ཚུལ་ཁྲིམས་ནི་ཆོས་ཀྱི་ལོངས་སྤྱོད་ཀྱི་གཞི་ཡིན་པས་ཡང་དག་པའི་ཆོས་ཀྱི་ལོངས་སྤྱོད་ཀྱི་དབང་དུ་བྱས་ནས་དང༌། ཡང་དག་པའི་འཚོ་བ་ནི། ལོག་པས་འཚོ་བར་བྱེད་པའི་ཆོས་རྣམས་ལ་མི་རྟེན་པར་ཆོས་གོས་ལ་སོགས་པའི་འཚོ་བའི་གཞི་ཡིན་པས། ཡང་དག་པའི་ཟང་ཟིང་གི་ལོངས་སྤྱོད་ཀྱི་དབང་དུ་བྱས་ནས་དེ་གསུམ་ཚུལ་ཁྲིམས་ཀྱི་ཕུང་པོར་བཞག་གོ །ཡང་དག་པའི་དྲན་པས་ཏིང་ངེ་འཛིན་གྱི་རྟེན་གྱི་བྱ་བ་བྱེད། ཡང་དག་པའི་ཏིང་ངེ་འཛིན་ནི་ཏིང་ངེ་འཛིན་གྱི་ངོ་བོ་ཡིན་པས་དེ་གཉིས་ཏིང་ངེ་འཛིན་གྱི་ཕུང་པོར་བཞག་གོ

།ས་མཚམས་སྒོམ་ལམ་ནས། མཇུག་བསྡུ་བ་ནི། མདོར་ན་དངོས་པོ་ལ་རྟོག་པའི་ལམ་ལ་བཞི། རྩོལ་བ་ལས་བྱུང་བའི་ལམ་ལ་བཞི། ཏིང་ངེ་འཛིན་ཡོངས་སུ་སྦྱོང་བའི་ལམ་ལ་བཞི། མངོན་པར་རྟོགས་པ་ལ་སྦྱོར་བའི་ལམ་ལ་ལྔ། མངོན་པར་རྟོགས་པ་དང་འབྲེལ་བའི་ལམ་ལ་ལྔ། མངོན་པར་རྟོགས་པའི་ལམ་ལ་བདུན། རྣམ་དག་ངེས་འབྱིན་གྱི་ལམ་ལ་བརྒྱད་ཡོད་པ་དེའི་ཕྱིར། སློབ་མ་ཉན་ཐོས་རྣམས་ལ་ཐམས་ཅད་ཤེས་པ་ཉིད་ཀྱི་ལམ་གྱི་རྟེན་ཅན་གྱི་རྣམ་པ་སུམ་ཅུ་རྩ་བདུན་ཡོད་པ་ཡིན་ལ། དེ་དང་རྗེས་སུ་མཐུན་པའི་རྣམ་ ༼༣༤༨༽ མཁྱེན་གྱི་རྣམ་པ་སོ་བདུན་ནི་རྫོགས་པའི་སངས་རྒྱས་ཀྱི་རྒྱུད་ལ་ཡོད་དོ། །ལམ་ཤེས་ཀྱི་རྣམ་པ་ལ་དྲུག་ལས། དང་པོ་གཉེན་པོའི་ལམ་ནི། ཡུལ་སྡུག་བསྔལ་བདེན་པའི་ཆོས་དོན་གཞན་གྱི་བདག་གིས་སྟོང་པ་དང༌། ངོ་བོར་གྱུར་པའི་བདག་མེད་པའི་རྣམ་པ་ནི་ཡུལ་རྣམ་པར་ཐར་བའི་སྒོ་དང་པོ་སྟོང་པ་ཉིད། དེ་གཉིས་མངོན་སུམ་དུ་རྟོགས་པའི་ཏིང་ངེ་འཛིན་ནི་ཡུལ་ཅན་རྣམ་པར་ཐར་པའི་སྒོ་དང་པོ་སྟོང་པ་ཉིད་ཀྱི་ཏིང་ངེ་འཛིན་ནི། དེས་བདག་ཏུ་ལྟ་བ་དང་དེས་བྱས་པ་བདག་གིར་ལྟ་བའི་གཉེན་པོ་སྟེ། དེས་འཇོམས་ནུས་པས་དེ་ལ་གཉེན་པོའི་ལམ་ཞེས་པ་བསྟན་ཏོ། །མཚན་མ་མེད་པའི་ངོ་བོ་འགོག་བདེན་གྱི་རྣམ་པ་བཞི་དང༌། མཚན་མའི་རྟོག་པ་སེལ་བྱེད་ལམ་བདེན་གྱི་རྣམ་པ་བཞི་སྟེ་བརྒྱད་ནི་ཡུལ་རྣམ་པར་ཐར་པའི་སྒོ་གཉིས་པ་མཚན་མ་མེད་པ། དེ་བརྒྱད་མངོན་སུམ་དུ་རྟོགས་པའི་ཏིང་ངེ་འཛིན་ནི་ཡུལ་ཡུལ་ཅན་རྣམ་པར་ཐར་པའི་སྒོ་གཉིས་པ་མཚན་མ་མེད་པའི་ཏིང་ངེ་འཛིན་ནི། དེས་བདག་དང་བདག་གིར་ལྟ་བ། དེའི་རྒྱུའི་རྣམ་རྟོག་འཇོམས་ ༼༣༤༩༽ ནུས་པས་གཉེན་པོའི་ལམ་ཞེས་བསྟན་ཏོ། །སྡུག་བསྔལ་བདེན་པའི་ཆོས་མི་རྟག་པ་དང་སྡུག་བསྔལ་བའི་རྣམ་པ་དང་ཀུན་འབྱུང་བདེན་པའི་རྣམ་པ་བཞི་སྟེ་དྲུག་ནི་ཡུལ་རྣམ་པར་ཐར་པའི་སྒོ་གསུམ་པ་སྨོན་པ་མེད་པ། དེ་དྲུག་མངོན་སུམ་དུ་རྟོགས་པའི་ཏིང་ངེ་འཛིན་ནི་ཡུལ་ཅན་རྣམ་པར་ཐར་པའི་སྒོ་གསུམ་པ་སྨོན་པ་མེད་པའི་ཏིང་ངེ་འཛིན།

དེས་ཁམས་གསུམ་ལ་བླང་བྱར་སྨོན་པའི་རྣམ་རྟོག་འཇོམས་ནུས་པས་གཉེན་པོའི་ལམ་ཞེས་བསྟན་ཏོ། །ངག་དོན། ཐེག་ཆེན་མཐོང་ལམ་པའི་རྒྱུད་ཀྱི་སྟོང་པ་བདག་མེད་ཀྱི་རྣམ་པ་མངོན་སུམ་དུ་རྟོགས་པའི་ཏིང་ངེ་འཛིན་ཆོས་ཅན། གཉེན་པོའི་ལམ་ཡིན་ཏེ། རང་གི་སྤང་བྱ་བདག་དང་བདག་གིར་ལྟ་བའི་གཉེན་པོ་ཡིན་པའི་ཕྱིར། ཆོས་ཅན། རྣམ་པར་ཐར་པའི་སྒོ་སྟོང་པ་ཉིད་ཀྱི་ཏིང་ངེ་འཛིན་ཡིན་ཏེ། སྟོང་པ་དང་བདག་མེད་པའི་རྣམ་པ་མངོན་སུམ་དུ་རྟོགས་པའི་ཏིང་ངེ་འཛིན་ཡིན་པའི་ཕྱིར། དེས་རིགས་འགྲེའོ། །གཉིས་པ་སྤྲུལ་པའི་ལམ་ལ་གསུམ་ལས། དང་པོ་གཟུགས་ཅན་གཟུགས་ལ་ལྟ་བའི་རྣམ་ཐར་ལ། མཚན་ཉིད། མཚོན་བྱའི་སྒྲ་བཤད། ས་མཚམས་དང་གསུམ། དང་པོ་ནི། ལྟའོ། །གང་ཟག་ཚོགས་ལམ་ཆེན་པོ་ལ་གནས་པའི་སེམས་དཔས། སེམས་བསམ་གཏན་གྱི་དངོས་གཞིའི་སེམས་ལ་བརྟེན་ནས། ཡུལ་ཕྱི་རོལ་སྣོད་བཅུད་ཀྱི་གཟུགས་རྣམས་ལ། ༼༣༥༠༽ ཚུལ་ཆེ་ཆུང་བཟང་ངན་མཛེས་མི་མཛེས་སྣ་ཚོགས་སུ་སྤྲུལ་ནས་སོ། །གང་གི་སྒོ་ནས་ན། ནང་རང་ལུས་ལ་གཟུགས་ཅན་དུ་འདུ་ཤེས་པའི་སྒོ་ནས། དགོས་པ་ཇི་ལྟར་འདོད་པ་བཞིན་སྤྲུལ་པ་ལ་གེགས་བྱེད་པའི་སྒྲིབ་པའི་གཉེན་པོར་རོ། །དེས་ན་བསམ་གཏན་གྱི་དངོས་གཞིའི་སེམས་ལ་བརྟེན་ཏེ་གཟུགས་སྣང་མ་དོར་བའི་སྒོ་ནས་རང་ཡུལ་དུ་གྱུར་པའི་གཟུགས་རྣམས་ཇི་ལྟར་འདོད་པ་བཞིན་སྤྲུལ་པ་ལ་གེགས་བྱེད་པའི་སྒྲིབ་པ་ལས་གྲོལ་བའི་རྣམ་གྲོལ་ལམ་ནི་གཟུགས་ཅན་གཟུགས་ལ་ལྟ་བའི་རྣམ་ཐར་གྱི་མཚན་ཉིད་ཡིན་ནོ། །གཉིས་པ་ནི། རང་ལུས་ལ་གཟུགས་ཀྱི་འདུ་ཤེས་རྣམ་པར་མ་བཤིག་པའི་ཕྱིར་གཟུགས་ཅན། ཕྱི་རོལ་གྱི་གཟུགས་ལ་དམིགས་པའི་ཕྱིར་གཟུགས་ལ་ལྟ་བ། ཇི་ལྟར་འདོད་པ་བཞིན་སྤྲུལ་པ་ལ་གེགས་བྱེད་པའི་སྒྲིབ་པ་ལས་གྲོལ་བས་རྣམ་པར་ཐར་པའོ། །གསུམ་པ་ནི། ཐེག་ཆེན་གྱི་ཚོགས་ལམ་ཆེན་པོ་ནས་ཡོད། ཉན་ཐོས་ཀྱི་ཕྱིར་མི་འོང་ལུས་མངོན་བྱེད་དང་དགྲ་བཅོམ་རྒྱན་ཅན་གྱི་རྒྱུད་ལ་ཡོད།

གཉིས་པ་གཟུགས་མེད་གཟུགས་ལ་བལྟ་བའི་རྣམ་ཐར་ལ་ཡང་སྔར་བཞིན་གསུམ་ལས། དང་པོ་ནི། ལྟའོ། །གཞན་རྣམས་སྔར་བཞིན་ལ། །གང་གི་སྒོ་ནས་ན། ནང་ལུས་ལ་གཟུགས་ཅན་མ་ཡིན་པ་མིང་དུ་འདུ་ཤེས་པའི་སྒོ་ནས་སོ། །དེས་ན་ཚོགས་ལམ་ཆེན་པོ་ལ་གནས་ ༼༣༥༡༽ པའི་སེམས་དཔའི་རྒྱུད་ཀྱི་བསམ་གཏན་གྱི་དངོས་གཞིའི་སེམས་ལ་བརྟེན་ཏེ། མིང་དུ་སྣང་བ་མ་དོར་བའི་སྒོ་ནས་རང་ཡུལ་དུ་གྱུར་པའི་གཟུགས་རྣམས་ཇི་ལྟར་འདོད་པ་བཞིན་སྤྲུལ་པ་ལ་གེགས་བྱེད་པའི་སྒྲིབ་པ་ལས་གྲོལ་བའི་རྣམ་གྲོལ་ལམ་མཚན་གཞི། གཟུགས་མེད་གཟུགས་ལ་ལྟ་བའི་རྣམ་ཐར་དུ་མཚོན། བསམ་གཏན་གྱི་དངོས་གཞིའི་སེམས་ལ་བརྟེན་ཏེ་མིང་དུ་སྣང་བ་མ་དོར་བའི་སྒོ་ནས་རང་ཡུལ་དུ་གྱུར་པའི་གཟུགས་རྣམས་ཇི་ལྟར་འདོད་པ་བཞིན་སྤྲུལ་པ་ལ་གེགས་བྱེད་པའི་སྒྲིབ་པ་ལས་གྲོལ་བའི་རྣམ་གྲོལ་ལམ་མཚན་ཉིད་དོ། །གཉིས་པ་ནི་རང་ལུས་ལ་གཟུགས་ཀྱི་འདུ་ཤེས་བཤིག་པའི་ཕྱིར་གཟུགས་མེད། གཞན་རྣམས་སྔར་བཞིན་ནོ། །གསུམ་པ་ནི། འདྲའོ། །གསུམ་པ་སྡུག་པའི་རྣམ་ཐར་ལ་ཡང་སྔར་བཞིན་གསུམ་ལས། དང་པོ་ནི། རྣམ་ཐར་དང་པོ་གཉིས་ལ་བརྟན་པ་ཐོབ་པའི་སེམས་དཔས་སྡུག་པའི་རྣམ་ཐར་དེ་དང་པོར་ཤེས་རབ་ཀྱི་ལུས་ཀྱིས་མངོན་སུམ་དུ་བྱས་ནས། བར་དུ་རྣམ་ཐར་དང་པོ་གཉིས་ཀྱི་རྟོགས་པ་ཅི་རིགས་པ་རྫོགས་པར་བྱས་ཏེ། མཐར་རྒྱུན་དུ་གནས་ཏེ་སྒོམ་མོ། །གང་གི་སྒོ་ནས་ན། ཕན་ཚུན་ལྟོས་པ་དང༌། རྗེས་སུ་འབྲེལ་བ་དང༌། རོ་གཅིག་པའི་འདུ་ཤེས་གསུམ་གྱི་སྒོ་ནས་སོ། །དེ་ལ་ཕན་ཚུན་ལྟོས་པའི་འདུ་ཤེས་ནི་རྣལ་འབྱོར་པས་བློ་ཡུལ་དུ་ཟངས་དང༌། དངུལ་དང༌། གསེར་གྱི་བུམ་པ་གསུམ་སྤྲུལ་ནས། དངུལ་བུམ་དེ་ཟངས་བུམ་ལ་ལྟོས་ཏེ་སྡུག གསེར་བུམ་ལ་ལྟོས་ ༼༣༥༢༽ ཏེ་མི་སྡུག་པར་རྟོགས་པའི་འདུ་ཤེས་སོ། །རྗེས་སུ་འབྲེལ་བའི་འདུ་ཤེས་ནི། དངུལ་བུམ་གྱི་སྟེང་དུ་ཟངས་བུམ་ལ་ལྟོས་ཏེ་སྡུག་པ། གསེར་བུམ་ལ་ལྟོས་ཏེ་མི་སྡུག་པ་ལ་བདག་གཅིག་ཏུ་འབྲེལ།

དེ་བཞིན་དུ་སྡུག་པ་ལའང་མི་སྡུག་པ་བདག་གཅིག་ཏུ་འབྲེལ་བར་རྟོགས་པའི་འདུ་ཤེས་སོ། །དེ་ནས་གཟུགས་ཐམས་ཅད་བསྲེས་ནས་སྡུག་པ་རོ་གཅིག་པའི་རྣམ་པར་མོས་པ་བྱེད་པའི་འདུ་ཤེས་ནི་ངོ་གཅིག་པའི་འདུ་ཤེས་སོ། །དགོས་པ་རང་ཡུལ་དུ་གྱུར་པའི་གཟུགས་རྣམས་ལ་ཇི་ལྟར་འདོད་པ་བཞིན་དབང་བསྒྱུར་བའི་ཕྱིར་དུ། སེམས་བསམ་གཏན་བཞི་པའི་དངོས་གཞིའི་སེམས་ལ་བརྟེན་ནས་སོ། །གང་གི་གཉེན་པོར་ན། གཟུགས་སྡུག་པ་སྤྲུལ་པ་ལ་དགའ་བ་དང༌། མི་སྡུག་པ་སྤྲུལ་པ་ལ་མི་དགའ་བའི་ཉོན་མོངས་པའི་མིང་ཅན་གྱི་ཤེས་སྒྲིབ་ཀྱི་གཉེན་པོར་སྒོམ་མོ། །འོ་ན་བསྒོམ་བྱ་སྡུག་པའི་རྣམ་པར་ཐར་པ་དེ་གང་ཞེ་ན། ལྟའོ། །གཞན་རྣམས་སྔར་བཞིན་ལ། གང་ལ་དམིགས་ནས་ན། ཕྱི་རོལ་སྣོད་བཅུད་ཀྱི་གཟུགས་རྣམས་ལ་དམིགས་ནས་སོ། །ཚུལ་ཇི་ལྟར་ན། སྡུག་པ་རོ་གཅིག་ཏུ་སྤྲུལ་ནས་སོ། །དེས་ན་ཚོགས་ལམ་ཆེན་པོ་ལ་གནས་པའི་སེམས་དཔའི་རྒྱུད་ཀྱི་བསམ་གཏན་བཞི་པའི་དངོས་གཞིའི་སེམས་ལ་བརྟེན་ཏེ་འདུ་ཤེས་གསུམ་གང་རུང་གི་སྒོ་ནས་རང་ཡུལ་དུ་གྱུར་པའི་གཟུགས་རྣམས་སྡུག་པ་རོ་གཅིག་ཏུ་སྤྲུལ་པ་ལ་གེགས་བྱེད་པའི་སྒྲིབ་པ་ལས་གྲོལ་བའི་རྣམ་གྲོལ་ལམ་དེ་མཚན་གཞི། སྡུག་པའི་རྣམ་ཐར་དུ་མཚོན། བསམ་གཏན་བཞི་པའི་དངོས་གཞིའི་སེམས་ 

༼༣༥༣༽ པ་ལ་བརྟེན་ཏེ་འདུ་ཤེས་གསུམ་གང་རུང་གི་སྒོ་ནས་རང་ཡུལ་དུ་གྱུར་པའི་གཟུགས་རྣམས་སྡུག་པ་རོ་གཅིག་ཏུ་སྤྲུལ་པ་ལ་གེགས་བྱེད་པའི་སྒྲིབ་པ་ལས་གྲོལ་བའི་རྣམ་གྲོལ་ལམ་མཚན་ཉིད་དོ། །གཉིས་པ་ནི། རང་ཡུལ་དུ་གྱུར་པའི་གཟུགས་རྣམས་སྡུག་པ་རོ་གཅིག་ཏུ་སྤྲུལ་པས་ན་སྡུག་པ། ཇི་ལྟར་འདོད་པ་བཞིན་སྤྲུལ་པ་ལ་གེགས་བྱེད་པའི་སྒྲིབ་པ་ལས་གྲོལ་བས་ན་རྣམ་པར་ཐར་པའོ། །གསུམ་པ་ནི། རྣམ་ཐར་དང་པོ་གཉིས་ལ་བརྟན་པ་ཐོབ་པའི་རྒྱུད་ལ་ཡོད། ཁ་ཅིག་ན་རེ། གོང་མ་གཉིས་ལ་མི་སྨོས་པར་འདི་ལ་ལུས་ཀྱིས་མངོན་སུམ་དུ་བྱས་ནས་ཞེས་སོགས་སྨོས་པའི་རྒྱུ་མཚན་ཅི་ཡིན་ཅེ་ན། གནས་པ་དེས་འཕགས་པ་རྣམས་ཤེས་ཆེར་གནས་པའི་ཕྱིར་རོ། །མདོར་ན། གཞན་དོན་ངེས་པར་འབྱུང་བའི་དབང་དུ་བྱས་པའི་རྣམ་པར་ཐར་པ་རྣམ་པ་གསུམ་ནི། བྱང་སེམས་ཆེན་པོ་རྣམས་གཞན་དོན་དུ་སྤྲུལ་པ་སྣ་ཚོགས་བྱེད་པའི་རྒྱུ་བྱེད་པས་སྤྲུལ་པའི་ལམ་ཞེས་བསྟན་ཏོ། །གསུམ་པ་མཐོང་བའི་ཆོས་ལ་བདེ་བར་གནས་པའི་ལམ་ལ་ནི། གཟུགས་མེད་པའི་སྙོམས་འཇུག་གི་སྒྲིབ་པ་ལས་གྲོལ་བའི་གཟུགས་མེད་པའི་སྐྱེ་མཆེད་ཀྱི་རྣམ་བྱང་བཞི་ནི། ཐར་པ་མྱང་འདས་དང༌། གཟུགས་མེད་ཞི་བའི་རོ་མྱང་ལས་གྲོལ་བར་མཚུངས་པས་ཐར་པ་དང་མཐུན་པར་ ༼༣༥༤༽ གནས་པའི་ལམ་ཞེས་བསྟན་ཏོ། །དེ་བཞིའི་ངོ་བོ་ནི། ནམ་མཁའ་མཐའ་ཡས་སྐྱེ་མཆེད་ལ་གནས་པ་དང༌། རྣམ་ཤེས་དང༌། ཅི་ཡང་མེད་པ་དང༌། འདུ་ཤེས་མེད་མིན་སྐྱེ་མཆེད་ལ་གནས་པ་ཡང་དག་པར་འབྱོར་པ་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་ནི་རིམ་པ་བཞིན་དུ་ནམ་མཁའ་དང༌། རྣམ་ཤེས་མཐའ་ཡས་དང༌། ཅིར་ཡང་མེད་པ་དང༌། འདུ་ཤེས་མེད་མིན་སྐྱེ་མཆེད་ཀྱི་རྣམ་པར་ཐར་པའི་མཚན་ཉིད་ཡིན་ནོ། །ངག་དོན། བྱང་སེམས་མཐོང་ལམ་པའི་རྒྱུད་ཀྱི་ནམ་མཁའ་མཐའ་ཡས་སྐྱེ་མཆེད་ལ་གནས་པ་ཡང་དག་པར་འབྱོར་པ་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་ཆོས་ཅན།

ནམ་མཁའ་མཐའ་ཡས་སྐྱེ་མཆེད་ཀྱི་རྣམ་པར་ཐར་པ་ཡིན་ཏེ། ནམ་མཁའ་མཐའ་ཡས་སྐྱེ་མཆེད་ལ་གནས་པ་ཡང་དག་པར་འབྱོར་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་ཡིན་པའི་ཕྱིར། ཆོས་ཅན། ཐར་པ་དང་མཐུན་པར་གནས་པའི་ལམ་ཡིན་ཏེ། མྱང་འདས་དང་གཟུགས་མེད་ཞི་བའི་རོ་མྱང་ལས་གྲོལ་བར་མཚུངས་པའི་རྟོགས་པ་ཡིན་པའི་ཕྱིར། འགོག་པའི་རྣམ་ཐར་ནི་དགག་བྱ་སེམས་བྱུང་རགས་པ་ཞི་བའི་ལམ་ཡིན་པས་ཞི་བར་གནས་པའི་ལམ་ཡིན་ལ། དེའི་ངོ་བོ་ནི། དགག་གཞིའི་སྟེང་དུ་དགག་བྱ་འདུ་ཤེས་དང་ཚོར་བ་རགས་པ་བཀག་པའི་འཕགས་རྒྱུད་ཀྱི་རྣམ་གྲོལ་ལམ། མདོར་ན། གཞན་དོན་གྱི་ཆེད་དུ་བྱ་བ་ཅན་གྱི་རྣམ་པར་ཐར་པ་ལྔ་ནི། དེ་ལ་སྙོམས་པར་ཞུགས་པའི་ཚེ་དེ་ལ་ལུས་སེམས་བདེ་ ༼༣༥༥༽ བར་གནས་པས་མཐོང་བའི་ཆོས་ལ་བདེ་བར་གནས་པས་མཐོང་བའི་ཆོས་ལ་བདེ་བར་གནས་པའི་ལམ་ཞེས་བསྟན་ཏོ། །བཞི་པ་འཇིག་རྟེན་ལས་འདས་པའི་ལམ་ནི། འཇིག་རྟེན་ལས་འདས་པའི་ལམ་ལ་མཐར་གནས་ཀྱི་སྙོམས་འཇུག་རྣམ་པ་དགུའོ། །དེ་ལ་བསམ་གཏན་གྱི་སྙོམས་འཇུག་བཞི་ནི་རང་གི་རྟེན་ཆོས་མཐོང་སྒོམ་ལམ་གྱི་རྟེན་བྱེད་པས་འཇིག་རྟེན་ལས་འདས་པའི་ལམ་ཞེས་བསྟན་ཏོ། །གཟུགས་མེད་སྙོམས་འཇུག་བཞི་ནི་རང་གི་རྟེན་ཆོས་སྒོམ་ལམ་གྱི་རྟེན་བྱེད་པས་འཇིག་རྟེན་ལས་འདས་པའི་ལམ་ཞེས་བསྟན། འགོག་པའི་སྙོམས་འཇུག་ནི་དེ་ལ་དང་པོར་སྙོམས་པར་འཇུག་པ་དང་ལངས་ནས་མངོན་དུ་བྱེད་པ་གཉིས་ཀ་འཇིག་རྟེན་ལས་འདས་པའི་སེམས་ཀྱིས་བྱེད་པས་འཇིག་རྟེན་ལས་འདས་པའི་ལམ་ཞེས་བསྟན་ཏོ། །ངག་དོན་ནི། བསམ་གཏན་གྱི་སྙོམས་འཇུག་བཞི་ཆོས་ཅན། འཇིག་རྟེན་ལས་འདས་པའི་ལམ་ཞེས་བསྟན་པ་ལ་རྒྱུ་མཚན་ཡོད་དེ། རང་གི་རྟེན་ཆོས་མཐོང་སྒོམ་གྱི་རྟེན་བྱེད་པའི་རྒྱུ་མཚན་གྱིས་དེར་བསྟན་པའི་ཕྱིར། དེས་རིགས་འགྲེའོ། །དེ་ལ་བསམ་གཏན་དང་པོའི་སྙོམས་འཇུག་གི་མཚན་ཉིད། ཡན་ལག་རྟོག་དཔྱོད་གང་རུང་གིས་ཁྱད་པར་དུ་བྱས་པའི་བསམ་གཏན་བཞིའི་ནང་ཚན་དུ་གྱུར་པའི་དགེ་བའི་སེམས་རྩེ་གཅིག་པ།

བསམ་གཏན་གཉིས་པའི་སྙོམས་འཇུག་གི་མཚན་ ༼༣༥༦༽ ཉིད། ཏིང་ངེ་འཛིན་ལས་སྐྱེས་པའི་དགའ་བདེ་དང་ནང་རབ་ཏུ་དྭང་བས་ཁྱད་པར་དུ་བྱས་པའི་བསམ་གཏན་བཞིའི་ནང་ཚན་དུ་གྱུར་པའི་དགེ་བའི་སེམས་རྩེ་གཅིག་པ། བསམ་གཏན་གསུམ་པའི་སྙོམས་འཇུག་གི་མཚན་ཉིད། ཡན་ལག་དྲན་ཤེས་བཞིན་དང་བདེ་བས་ཁྱད་པར་དུ་བྱས་པའི་བསམ་གཏན་བཞིའི་ནང་ཚན་དུ་གྱུར་པའི་དགེ་བའི་སེམས་རྩེ་གཅིག་པ། བསམ་གཏན་བཞི་པའི་སྙོམས་འཇུག་གི་མཚན་ཉིད། ཡན་ལག་དྲན་པ་དང་བཏང་སྙོམས་ཡོངས་སུ་དག་པར་བྱས་པའི་བསམ་གཏན་བཞིའི་ནང་ཚན་དུ་གྱུར་པའི་དགེ་བའི་སེམས་རྩེ་གཅིག་པའོ། །གཟུགས་མེད་པའི་སྙོམས་འཇུག་བཞི་ལ། ནམ་མཁའ་དང་རྣམ་ཤེས་མཐའ་ཡས་ཀྱི་སྙོམས་འཇུག་གི་མཚན་ཉིད། གཟུགས་མེད་པའི་སྙོམས་འཇུག་གང་ཞིག ནམ་མཁའ་དང་རྣམ་ཤེས་མཐའ་ཡས་པའི་མོས་པའི་སྔོན་དུ་བཏང་ནས་སྙོམས་པར་ཞུགས་པའི་དགེ་བའི་སེམས་རྩེ་གཅིག་པ། སོ་སོར་ཕྲོལ། ཅི་ཡང་མེད་པའི་སྐྱེ་མཆེད་ཀྱི་སྙོམས་འཇུག་གི་མཚན་ཉིད། གང་ཞིག ཅི་ཡང་མེད་པའི་མོས་པ་སྔོན་དུ་བཏང་ནས་སྙོམས་པར་ཞུགས་པའི་དགེ་བའི་སེམས་རྩེ་གཅིག་པ། འདུ་ཤེས་མེད་མིན་སྐྱེ་མཆེད་ཀྱི་སྙོམས་འཇུག་གི་མཚན་ཉིད། གང་ཞིག འདུ་ཤེས་རགས་པ་མེད་ཅིང་འདུ་ཤེས་ཞི་བ་མེད་པ་མ་ཡིན་པ་དང་མཚུངས་པར་ལྡན་པའི་དགེ་བའི་སེམས་རྩེ་གཅིག་པའོ། །འགོག་པའི་སྙོམས་འཇུག་གི་མཚན་ཉིད། དགག་གཞིའི་སྟེང་དུ་དགག་བྱ་འདུ་ཤེས་དང་ཚོར་བ་རགས་པ་ཅི་རིགས་པ་བཀག་པའི་ ༼༣༥༧༽ འཕགས་རྒྱུད་ཀྱི་དགེ་བའི་སེམས་རྩེ་གཅིག་པ། ལྔ་པ་སྤོང་བའི་ལམ་ནི། སྤོང་བའི་ལམ་ལ་ཉོན་མོངས་པ་དང་མི་ལྡན་པའི་ངོ་བོ་བདེན་བཞིའི་ཡུལ་ཅན་གྱི་བར་ཆད་མེད་ལམ་བཞིའོ། །བཞིར་འབྱེད་པའི་རྒྱུ་མཚན་ཡུལ་བདེན་པ་བཞིས་བསྡུས་པས་སོ། །ངག་དོན། མཐོང་ལམ་སྡུག་བསྔལ་ལ་ཆོས་ཤེས་པའི་བཟོད་པ་ཆོས་ཅན། སྤོང་བའི་ལམ་ཡིན་ཏེ། བར་ཆད་མེད་ལམ་ཡིན་པའི་ཕྱིར། དྲུག་པ་སངས་རྒྱས་ཉིད་ཀྱི་ལམ་ནི།

སངས་རྒྱས་ཉིད་ཀྱི་ལམ་ལ་ཕ་རོལ་ཏུ་ཕྱིན་པ་བཅུའོ། །ངག་དོན་སྦྱིན་སོགས་ཕར་ཕྱིན་བཅུ་ཆོས་ཅན། སངས་རྒྱས་ཀྱི་ལམ་ཡིན་ཏེ། རྫོགས་པའི་བྱང་ཆུབ་ཏུ་བགྲོད་པའི་གོ་སྐབས་ཕྱེ་ཤུལ་དུ་གྱུར་པ་ཡིན་པའི་ཕྱིར། མདོར་ན། གཉེན་པོའི་ལམ་ལ་གསུམ། སྤྲུལ་བའི་ལམ་ལ་གསུམ། མཐོང་བའི་ཆོས་ལ་བདེ་བར་གནས་པའི་ལམ་ལ་ལྔ། འཇིག་རྟེན་འདས་པའི་ལམ་ལ་དགུ། སྤོང་བའི་ལམ་ལ་བཞི། སངས་རྒྱས་ཉིད་ཀྱི་ལམ་ལ་བཅུ་ཡོད་པ་དེའི་ཕྱིར། བྱང་ཆུབ་སེམས་དཔའ་རྣམས་ལམ་ཤེས་པ་ཉིད་ཀྱི་ལམ་གྱི་རྟེན་ཅན་གྱི་རྣམ་པ་སུམ་ཅུ་རྩ་བཞི་ཡོད་པ། དེ་དང་རྗེས་སུ་མཐུན་པའི་རྣམ་ ༼༣༥༨༽ མཁྱེན་གྱི་རྣམ་པ་སུམ་ཅུ་རྩ་བཞི་ནི་སངས་རྒྱས་ཀྱི་རྒྱུད་ལ་ཡོད་དོ། །གསུམ་པ་ཐུན་མོང་མ་ཡིན་པ་རྣམ་མཁྱེན་གྱི་རྣམ་པ་ལ་བསྟན་བཤད་བསྡུ་གསུམ་ལས། དང་པོ་ནི། རྣམ་པ་ཐམས་ཅད་མཁྱེན་པ་ཉིད་ཀྱི་རྣམ་པ་སོ་དགུ་ནི་ཆོས་ཅན། གཞན་དང་ཐུན་མོང་མ་ཡིན་པའི་ལམ་གཅིག་པུ་ཡིན་ཏེ། སྤངས་རྟོགས་ཤིན་ཏུ་ཕུལ་དུ་བྱུང་བའི་ཕྱིར། གཉིས་པ་ལ་ཡོན་ཏན་གྱི་དབྱེ་བ་དང༌། དེ་རྣམས་ཀྱི་ངོ་བོ་ཉིད་ཀྱི་རྣམ་པ་དང༌། དེ་རྣམས་ལ་མངའ་སྒྱུར་བའི་རྣམ་པ་དང༌། ཆེད་དུ་བྱ་བའི་རྣམ་པ་དང་བཞི། དང་པོ་ལ་བཞི་ལས། ༼༣༥༩༽ སྟོབས་ནི། ཐུན་མོང་མ་ཡིན་པའི་ལམ་དེ་ལ་ཡོན་ཏན་གྱི་དབྱེ་བ་བཞི་ཡོད་པའི་ནང་ནས་དང་པོ་སྟོབས་འཆད་པ་ལ། མི་མཐུན་ཕྱོགས་མཐའ་དག་བཅོམ་པའི་རྟོགས་པ་ནི། རྫོགས་པའི་སངས་རྒྱས་ཀྱི་སྟོབས་ཡིན་པས་དབྱེ་གཞི། དབྱེ་ངོ་རྣམ་པ་བཅུའོ། །འབྱེད་པའི་རྒྱུ་མཚན་ཡུལ་བཅུ་ཡོད་པས་སོ། །བཅུ་པོ་གང་ཞེ་ན། རྫོགས་པའི་སངས་རྒྱས་ཀྱི་སོ་སོར་རྟོགས་པའི་ཡེ་ཤེས་ནི་བསམ་གཏན་ལ་བརྟེན་ནས་གནས་དང་གནས་མ་ཡིན་པ་ཆགས་ཐོགས་མེད་པར་མཁྱེན་པའི་ཡེ་ཤེས་ཡིན་པས་གནས་དང་གནས་མ་ཡིན་པ་མཁྱེན་པའི་སྟོབས་ཡིན་ནོ། །དེ་ལ་ཉེས་པར་སྤྱོད་པ་རྣམས་རྣམ་པར་སྨིན་པ་ཡིད་དུ་མི་འོང་བའི་གནས་དང་ཡིད་དུ་འོང་བའི་གནས་མ་ཡིན།

ལེགས་པར་སྤྱོད་པ་རྣམས་རྣམ་པར་སྨིན་པ་ཡིད་དུ་འོང་བའི་གནས་དང་ཡིད་དུ་མི་འོང་བའི་གནས་མ་ཡིན་པ་སྟེ། དཔེར་ན་སེར་སྣ་ནི་དབུལ་བའི་གནས་དང་ལོངས་སྤྱོད་ཆེ་བའི་གནས་མ་ཡིན། སྦྱིན་པ་ནི་ལོངས་སྤྱོད་ཆེ་བའི་གནས་དང་དབུལ་བའི་གནས་མ་ཡིན་པ་དེ་ལྟ་བུའོ། །གནས་ནི་རྒྱུའོ། །རྫོགས་པའི་སངས་རྒྱས་ཀྱི་སོ་སོར་རྟོག་པའི་ཡེ་ཤེས་ནི་བསམ་གཏན་ལ་བརྟེན་ནས་དགེ་མི་དགེའི་རྣམ་པར་སྨིན་པ་བདེ་སྡུག་དང༌། སེམས་ཅན་གྱི་མོས་པ་སྣ་ཚོགས་དང༌། དག་མ་དག་མ་དག་གི་འཇིག་རྟེན་གྱི་ཁམས་དུ་མ་དང༌། སེམས་ཅན་དབང་པོ་མཆོག་ ༼༣༦༠༽ རྣོ་བ་དང་མཆོག་མ་ཡིན་པ་འབྲིང་དང༌། ཐ་མ་དང༌། བདེ་འགྲོ་དང་ངན་འགྲོ་ཐམས་ཅད་དུ་འགྲོ་བའི་ལམ་དང༌། སྤང་བྱ་ཀུན་ནས་ཉོན་མོངས་པ་དང༌། གཉེན་པོ་རྣམ་པར་བྱང་བ་དང༌། རང་གཞན་གྱི་སྔོན་གྱི་སྐྱེ་གནས་དུ་མ་རྗེས་སུ་དྲན་པ་དང༌། སེམས་ཅན་གྱི་འཆི་འཕོ་དང་སྐྱེ་བ་དང༌། སྒྲིབ་གཉིས་ཀྱི་ཟག་པ་ཟད་པ་ཆགས་ཐོགས་མེད་པར་མཁྱེན་པའི་ཡེ་ཤེས་ཡིན་པས། ལས་ཀྱི་རྣམ་པར་སྨིན་པ་དང༌། མོས་པ་སྣ་ཚོགས་པ་དང༌། འཇིག་རྟེན་གྱི་ཁམས་དུ་མ་དང༌། དབང་པོ་མཆོག་དང་མཆོག་མ་ཡིན་པ་དང༌། ཐམས་ཅད་དུ་འགྲོ་བའི་ལམ་དང༌། ཀུན་ནས་ཉོན་མོངས་པ་དང༌། རྣམ་པར་བྱང་བ་དང༌། སྔོན་གྱི་གནས་རྗེས་སུ་དྲན་པ་དང༌། འཆི་འཕོ་དང་སྐྱེ་བ་དང༌། ཟག་པ་ཟད་པ་མཁྱེན་པའི་སྟོབས་ཡིན་ནོ། །གཉིས་པ་མི་འཇིགས་པ་ནི། དོན་གཉིས་མཐར་ཕྱིན་པར་ཆེ་བ་འཇོག་པ་ཡང་དག་པར་འབྱོར་བའི་ཏིང་ངེ་འཛིན་དང་ཤེས་རབ་ཏུ་མཚུངས་ལྡན་དང་བཅས་པ་ནི། རྫོགས་པའི་སངས་རྒྱས་ཀྱི་མི་འཇིགས་པའི་རྣམ་པའི་ངོ་བོ་ཡིན་པས་དེ་དབྱེ་གཞི། དབྱེ་ངོ་རྣམ་པ་བཞིའོ། །དེ་གང་ན། རྫོགས་པའི་སངས་རྒྱས་ཀྱི་སོ་སོར་རྟོག་པའི་ཡེ་ཤེས་ནི་ཤེས་བྱ་ཐམས་ཅད་སངས་རྒྱས་པར་ཆེ་བ་འཇོག་པ་དང༌། རང་རྒྱུད་ཀྱི་ཟག་པ་ཐམས་ཅད་ ༼༣༦༡༽ ཟད་པར་ཆེ་བ་འཇོག་པ་ཡང་དག་པར་འབྱོར་བའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་ཡིན་པས་རང་དོན་རྟོགས་པ་ཕུན་ཚོགས་དང༌།

སྤངས་པ་ཕུན་ཚོགས་སུ་དམ་བཅས་པ་ལ་མི་འཇིགས་པའི་རྣམ་པ་གཉིས་དང༌། རྫོགས་པའི་སངས་རྒྱས་ཀྱི་སོ་སོར་རྟོགས་པའི་ཡེ་ཤེས་ནི། འདོད་ཆགས་ལ་སོགས་པའི་ཉོན་མོངས་པ་དང༌། ཤེས་སྒྲིབ་ཐར་པ་དང་ཐམས་ཅད་མཁྱེན་པ་ལ་བར་ཆད་བྱེད་པ་ཉིད་དུ་སྟོན་པ་དང༌། ཐམས་ཅད་ཤེས་པ་ཉིད་ཀྱི་ལམ་ཉན་རང་བྱང་ཆུབ་དང༌། ལམ་ཤེས་པ་ཉིད་ཀྱི་ལམ་རྫོགས་པའི་བྱང་ཆུབ་ཏུ་ངེས་པར་འབྱུང་བ་ཉིད་དུ་སྟོན་པར་ཆེ་བ་འཇོག་པ་ཡང་དག་པར་འབྱོར་བའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་ཡིན་པས། བར་དུ་གཅོད་པའི་ཆོས་དང༌། ངེས་པར་འབྱུང་བའི་ལམ་དམ་བཅས་པ་ལ་མི་འཇིགས་པའི་རྣམ་པ་གཉིས་ཏེ་བཞི་འོ། །རྫོགས་པའི་སངས་རྒྱས་ཤཱཀྱ་ཐུབ་པ་ཆོས་ཅན། རྟོགས་པ་ཕུན་ཚོགས་སུ་དམ་བཅས་པ་ལ་མི་འཇིགས་པ་ཡིན་ཏེ། ཤེས་བྱ་ཆོས་ཐམས་ཅད་སངས་རྒྱས་པར་ཞལ་གྱིས་འཆེས་པ་ལ་ཆོས་དང་མཐུན་པའི་རྒོལ་བ་མེད་པའི་སྟོན་པ་ཡིན་པས་སོ། །དེས་རིགས་འགྲེའོ། །གསུམ་པ་སོ་སོར་ཡང་དག་རིག་པ་ནི། བསམ་གཏན་ལ་བརྟེན་ནས་རྟེན་དང་བརྟེན་པ་དང་བཤད་བྱ་དང་འཆད་བྱེད་ཆགས་ཐོགས་མེད་ ༼༣༦༢༽ པར་མཁྱེན་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའི་ཡེ་ཤེས་ནི་རྫོགས་པའི་སངས་རྒྱས་ཀྱི་སོ་སོར་ཡང་དག་རིག་པ་ཡིན་པས་དབྱེ་གཞི། དབྱེ་ངོ་རྣམ་པ་བཞིའོ། །དེ་གང་ན། རྫོགས་པའི་སངས་རྒྱས་ཀྱི་སོ་སོར་རྟོགས་པའི་ཡེ་ཤེས་ནི། བསམ་གཏན་ལ་བརྟེན་ནས་ཆོས་རྣམས་ཀྱི་མིང་གི་རྣམ་གྲངས་རྣམས་ཇི་སྙེད་པ་དང༌། ཆོས་རྣམས་ཀྱི་རང་སྤྱིའི་མཚན་ཉིད་ཇི་སྙེད་པ་དང༌། ཡུལ་སོ་སོའི་སྐད་དང༌། ཆོས་རྣམས་ཀྱི་རབ་ཏུ་དབྱེ་བ་ཆགས་ཐོགས་མེད་པར་མཁྱེན་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་ཡེ་ཤེས་ཡིན་པས་གོ་རིམ་བཞིན་དུ། རྫོགས་པའི་སངས་རྒྱས་ཀྱི་ཆོས་དང༌། དོན་དང༌། ངེས་པའི་ཚིག་དང༌། སྤོབས་པ་སོ་སོར་ཡང་དག་པར་རིག་པ་ཡིན་ནོ། །དེ་ལ་ཆོས་ནི་རྟེན་རྒྱུའོ། །དོན་ནི་བརྟེན་པ་འབྲས་བུའོ། །བཞི་པ་སངས་རྒྱས་ཀྱི་ཆོས་མ་འདྲེས་པ་ལ་བཞི་ལས།

དང་པོ་སྤྱོད་པ་མ་འདྲེས་པ་ནི། ཉན་ཐོས་དགྲ་བཅོམ་པ་རྣམས་ལ་སྐུ་གསུང་ཐུགས་ལ་འཁྲུལ་པ་ལ་སོགས་པའི་ཉེས་པ་མངའ་ཡང༌། རྫོགས་པའི་སངས་རྒྱས་ནི་སྐུ་གསུང་ཐུགས་ཀྱི་གནས་ངན་ལེན་བག་ཆགས་དང་བཅས་མ་ལུས་པར་སྤངས་པས་སྐུ་ལ་འཁྲུལ་པ་མི་མངའ། གསུང་ལ་ཅ་ཅོ་མི་མངའ། ཐུགས་ལ་དྲན་པ་ཉམས་པ་དང༌། མཉམ་པར་མ་བཞག་པ་དང༌། བླང་དོར་ཐ་དད་ ༼༣༦༣༽ ཀྱི་འདུ་ཤེས་དང༌། སོ་སོར་མ་བརྟགས་པར་སེམས་ཅན་གྱི་དོན་ཡལ་བར་འདོར་བའི་བཏང་སྙོམས་མི་མངའ་བས་སྤྱོད་པ་མ་འདྲེས་པ་ནི་རྣམ་པ་དྲུག་གོ །གཉིས་པ་རྟོགས་པ་མ་འདྲེས་པ་ནི། རྫོགས་པའི་སངས་རྒྱས་ནི་སྤངས་རྟོགས་མཐར་ཕྱིན་པས་འདུན་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་ལ་མ་ཐོབ་པའི་ཉམས་པ་མི་མངའ་བས་རྟོགས་པ་མ་འདྲེས་པ་རྣམ་པ་དྲུག་གོ །གསུམ་པ་ཕྲིན་ལས་མ་འདྲེས་པ་ནི། ཉན་ཐོས་དགྲ་བཅོམ་པ་རྣམས་ནི་ལུས་ངག་ཡིད་གསུམ་གྱི་ལས་རེས་འགའ་ལུང་མ་བསྟན་ལ་འཇུག་པ་མངའ་ཡང༌། རྫོགས་པའི་སངས་རྒྱས་ཀྱི་མཆོག་གི་སྤྲུལ་པའི་སྐུ་གསུང་ཐུགས་ཀྱི་ཕྲིན་ལས་རྣམས་ཡེ་ཤེས་ཀྱི་ཀུན་ནས་བསླང་ཞིང་ཡེ་ཤེས་དང་ལྷན་ཅིག་སྤྱོད་པས་ཕྲིན་ལས་མ་འདྲེས་པ་རྣམ་པ་གསུམ་མོ། །བཞི་པ་ཡེ་ཤེས་མ་འདྲེས་པ་ནི། རྫོགས་པའི་སངས་རྒྱས་ནི་དུས་གསུམ་གྱི་ཆོས་ཐམས་ཅད་ལ་ཡེ་ཤེས་ཆགས་ཐོགས་མེད་པར་འཇུག་པས་ན་འདས་པའི་ཆོས་རྣམས་ལ་མ་ཆགས་མ་ཐོགས་པའི་ཡེ་ཤེས་མ་འོངས་པ་དང་ད་ལྟ་བྱུང་བའི་ཆོས་རྣམས་ལ་མ་ཆགས་མ་ཐོགས་པའི་ཡེ་ཤེས་ཏེ་ཡེ་ཤེས་མ་འདྲེས་པ་རྣམ་པ་གསུམ་མོ། །ངག་དོན། རྫོགས་པའི་སངས་རྒྱས་ཆོས་ཅན། ཁྱོད་ཀྱི་ཡེ་ཤེས་དེ་ཉན་རང་བྱང་སེམས་རྣམས་དང་ཐུན་མོང་མིན་ཏེ། ཁྱོད་དུས་གསུམ་གྱི་ཆོས་ཐམས་ཅད་ལ་ཡེ་ཤེས་ཆགས་ཐོགས་མེད་པར་འཇུག་པ་དེ་ཡིན་པའི་ཕྱིར། ཆོས་ཅན། འདས་པ་དང་མ་འོངས་པ་དང་ད་ལྟར་ ༼༣༦༤༽ བྱུང་བའི་ཆོས་རྣམས་ལ་མ་ཆགས་མ་ཐོགས་པའི་ཡེ་ཤེས་རྣམ་པ་གསུམ་ཡོད་དེ།

ཁྱོད་དུས་གསུམ་གྱི་ཆོས་ཐམས་ཅད་ལ་ཡེ་ཤེས་ཆགས་ཐོགས་མེད་པར་འཇུག་པ་དེ་ཡིན་པའི་ཕྱིར། དེ་ལ་ཉོན་སྒྲིབ་སྤངས་པས་མ་ཆགས། ཤེས་སྒྲིབ་སྤངས་པས་མ་ཐོགས་པའོ། །མདོར་ན། རྫོགས་པའི་སངས་ཀྱི་སྤྱོད་པ་མ་འདྲེས་པ་དྲུག རྟོགས་པ་མ་འདྲེས་པ་དྲུག ཕྲིན་ལས་མ་འདྲེས་པ་གསུམ། ཡེ་ཤེས་མ་འདྲེས་པ་གསུམ་ཡོད་པ་དེའི་ཕྱིར། རྫོགས་པའི་སངས་རྒྱས་ཀྱི་ཆོས་ཉན་རང་བྱང་སེམས་རྣམས་དང་མ་འདྲེས་པ་བཅོ་བརྒྱད་དོ། །གཉིས་པ་ནི། བཤད་ཅིང་འཆད་པར་འགྱུར་རོ། །གང་གིས་ན་སྨན་པ་ལྟ་བུའི་དུས་གསུམ་གྱི་སངས་རྒྱས་ཀྱིས་སོ། །གང་ན་སྨན་ལྟ་བུའི་སྤྲོས་བྲལ་དེ་བཞིན་ཉིད་དོ། །གང་ལ་ན་ནད་པ་ལྟ་བུའི་གདུལ་བྱ་རིགས་ཅན་གསུམ་ལའོ། །དགོས་པ་ནད་ལྟ་བུའི་སྒྲིབ་གཉིས་བག་ཆགས་དང་བཅས་པ་ཞི་བར་བྱ་བའི་ཕྱིར་དུའོ། །ཇི་ལྟར་ན། སྨན་པས་ནད་པ་ལ་སྨན་གཏོང་བ་ལྟར་དྲང་དོན་ངེས་དོན་སྣ་ཚོགས་པའི་སྒོ་ནས་སོ། །དེས་ན་སངས་རྒྱས་ཐམས་ཅད་ཀྱིས་བཤད་པའི་དེ་བཞིན་ཉིད་རང་བཞིན་གྱིས་རྣམ་པར་དག་པ་ལ་གློ་བུར་གྱི་དྲི་མ་མཐའ་དག་གིས་དག་པར་མངོན་དུ་གྱུར་པའི་མཉམ་བཞག་དེ་དེ་བཞིན་ཉིད་ཀྱི་རྣམ་པ་ཡིན་ཏེ། ཡུལ་ ༼༣༦༥༽ རང་བཞིན་གྱིས་སྐྱེ་བ་དང་བྲལ་བ་ལ། ཡུལ་ཅན་མཉམ་བཞག་ཀྱང་དེའི་ངང་དུ་གྱུར་པའི་ཕྱིར་རོ། །རྫོགས་པའི་སངས་རྒྱས་ཀྱི་མཉམ་བཞག་གི་ཡེ་ཤེས་ཆོས་ཅན། དེ་བཞིན་ཉིད་ཀྱི་རྣམ་པ་ཡིན་ཏེ། སངས་རྒྱས་ཐམས་ཅད་ཀྱིས་བཤད་པའི་དེ་བཞིན་ཉིད་ཀྱི་གནས་ལུགས་ཇི་ལྟར་ཡིན་པ་བཞིན་མངོན་དུ་གྱུར་པའི་ཡེ་ཤེས་ཡིན་པའི་ཕྱིར། གསུམ་པ་ནི། འདུས་བྱས་དང་འདུས་མ་བྱས་ལ་སོགས་པའི་ཆོས་ཐམས་ཅད་ལ་མངའ་བསྒྱུར་རོ། །ཇི་ལྟར་ན་སྤང་བ་དང་མངོན་དུ་བྱ་བ་ལ་སོགས་པ་ཇི་ལྟར་བཞེད་པ་བཞིན་དུའོ། །གང་གིས་ན། རང་བྱུང་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱིས་སོ། །དེས་ན། ཆོས་ཐམས་ཅད་ལ་ཇི་ལྟར་བཞེད་པ་བཞིན་མངའ་སྒྱུར་བའི་ཡེ་ཤེས་ནི་རང་བྱུང་གི་རྣམ་པ་ཡིན་ནོ། །ངག་དོན་ནི།

འབྲས་བུ་རྣམ་མཁྱེན་ཆོས་ཅན། རང་བྱུང་གི་རྣམ་པ་ཡིན་ཏེ། ཆོས་ཐམས་ཅད་ལ་ཇི་ལྟར་བཞེད་པ་བཞིན་མངའ་བསྒྱུར་བའི་ཡེ་ཤེས་ཡིན་པའི་ཕྱིར། བཞི་པ་ནི། ཇི་ལྟ་ཇི་སྙེད་པའི་རྣམ་པ་ཐམས་ཅད་མ་ལུས་པར་ཇི་ལྟར་ཡིན་པ་ལྟར་མངོན་དུ་གྱུར་པའི་ཚུལ་གྱིས་རྟོགས་པའི་ཡེ་ཤེས་ནི་སངས་ 

༼༣༦༦༽ རྒྱས་ཉིད་ཀྱི་རྣམ་པ་སྟེ། བླ་ན་མེད་པའི་རྣམ་པ་གསུམ་མོ། །ངག་དོན། ཆོས་ཅན། སངས་རྒྱས་ཉིད་ཀྱི་རྣམ་པ་ཡིན་ཏེ། རྣམ་པ་ཐམས་ཅད་མངོན་དུ་གྱུར་པའི་ཚུལ་གྱིས་རྟོགས་པའི་ཡེ་ཤེས་ཡིན་པའི་ཕྱིར། མདོར་ན། ཡོན་ཏན་གྱི་དབྱེ་བ་སོ་དྲུག དེ་རྣམས་ཀྱི་ངོ་བོ་ཉིད་ཀྱི་རྣམ་པ། དེ་རྣམས་ལ་མངའ་སྒྱུར་བའི། རང་བྱུང་དང༌། ཆེད་དུ་བྱ་བ། སངས་རྒྱས་ཉིད་ཀྱི་རྣམ་པ་ཡོད་པ་དེའི་ཕྱིར། སངས་རྒྱས་རྣམས་ལ་རྣམ་པ་ཐམས་ཅད་མཁྱེན་པ་ཉིད་ཀྱི་ལམ་གྱི་རྟེན་ཅན་གྱི་རྣམ་པ་ཐུན་མོང་མ་ཡིན་པ་སུམ་ཅུ་རྩ་དགུ་ཡོད་དོ། །གསུམ་པ་ལ་རང་བཞིན་གྱི་སྒོ་ནས་སོ་སོའི་མཇུག་བསྡུ། གྲངས་ཀྱི་སྒོ་ནས་ཐུན་མོང་གི་མཇུག་བསྡུ་བ་གཉིས། དང་པོ་ནི། རྣམ་པ་གསུམ་རྒྱས་པར་བསྟན་པ་དེ་ལ། ཐམས་ཅད་ཤེས་པའི་རྣམ་པ་ཆོས་ཅན། ཁྱོད་ལ་དགེ་བའི་རྩ་བ་དང་མཚུངས་ལྡན་གྱི་ཉོན་མོངས་ལ་ཟག་པར་བྱས་པའི་ཟག་མེད་ཟག་བཅས་གཉིས་སུ་འབྱེད་པ་ལ་རྒྱུ་མཚན་ཡོད་དེ། ཁྱོད་ཉན་ཐོས་དང་བྱང་ཆུབ་སེམས་དཔའི་རྒྱུད་ལ་ཡོད་པའི་བྱེ་བྲག་གིས་དེར་ཕྱེ་བའི་ཕྱིར། ཤེས་བྱ་ཆོས་ཅན། ལམ་ཤེས་ཀྱི་རྣམ་པ་སོ་དྲུག་ནི་དགེ་བའི་རྩ་བ་མཚུངས་ལྡན་གྱི་ཉོན་མོངས་ལ་ཟག་པར་བྱས་པའི་ཟག་བཅས་ཁོ་ན་ཡིན་ཏེ། བྱང་ཆུབ་སེམས་དཔའ་རྣམས་ཀྱིས་དགེ་བའི་རྩ་བ་དང་ ༼༣༦༧༽ མཚུངས་ལྡན་གྱི་ཉོན་མོངས་པ་ཤིན་ཏུ་མ་སྤངས་པར་རྒྱུད་ལ་ཡོད་པའི་ཕྱིར། ཆོས་ཅན། རྣམ་པ་ཐམས་ཅད་མཁྱེན་པ་ཉིད་ཀྱི་རྣམ་པ་རྣམས་ནི་ཟག་པ་མེད་པ་ཁོ་ན་ཡིན་ཏེ། རྫོགས་པའི་སངས་རྒྱས་ཀྱིས་སྒྲིབ་གཉིས་བག་ཆགས་དང་བཅས་པ་རྣམ་པ་ཐམས་ཅད་དུ་སྤངས་པས་ཆོས་ཐམས་ཅད་ལ་མངའ་བསྒྱུར་བའི་ཕྱིར། གཉིས་པ་ནི། གཞི་ཤེས་ཀྱི་རྣམ་པ་ཉེར་བདུན། ལམ་ཤེས་ཀྱི་རྣམ་པ་སོ་དྲུག རྣམ་མཁྱེན་གྱི་རྣམ་པ་བརྒྱ་དང་བཅུ་ཡོད་པས་རྣམ་པ་རྣམས་གཅིག་ཏུ་བསྡོམས་ནས་བགྲངས་ན་རྣམ་པ་བརྒྱ་བདུན་ཅུ་རྩ་གསུམ་ཡོད་དོ། །གཉིས་པ་ནི། སངས་རྒྱས་རྣམས་ལ་ལྷག་པར་བྱས། །ཞེས་བྱ་བ་ལ་སོགས་པས་གསུངས་ཏེ།

འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། རྣམ་པ་བཤད་ནས་སྦྱོར་བའི་སྔོན་དུ་ཉན་པ་ལ་སོགས་པའི་སྣོད་སྦྱོར་བ་པོ་བསྟན་པ་ལ་རྒྱུ་མཚན་ཡོད་དེ། སྦྱོར་བ་ཁྱད་པར་ཅན་དག་གིས་རྣམ་པ་རྣམས་བསྒོམས་དགོས་ན། སྦྱོར་བ་དེ་དག་ཀྱང་སྦྱོར་བ་པོ་མེད་ན་བརྗོད་མི་ནུས་པས་སོ། །ཚིག་དོན་འབྱེད་པ་ནི། ཚོགས་ལམ་ཆེན་པོ་ལ་གནས་པའི་བྱང་སེམས་ཆོས་ཅན། རྣམ་པ་སྒོམ་པའི་མཚན་ཉིད་ཅན་གྱི་ཡུམ་རྣམ་རྫོགས་སྦྱོར་བ་འདི་སྟོན་པའི་གཞུང་ཤེར་ཕྱིན་ཉན་པའི་སྣོད་དང་ཚིག་བློ་ལ་ལེན་ཅིང་འཛིན་པའི་སྣོད་ཡིན་ཏེ། སྔོན་འདས་ ༼༣༦༨༽ པ་དང་ད་ལྟ་བྱུང་བའི་རྫོགས་པའི་སངས་རྒྱས་ཀྱི་མཆོག་གི་སྤྲུལ་པའི་སྐུ་རྣམས་ལ་དམིགས་བསལ་མེད་པར་སྤྱིར་དགེ་བའི་རྩ་བ་བསྐྲུན་ཅིང་ལྷག་པར་སྦྱང་བ་བྱས་པ་དང༌། ཐེག་ཆེན་དགེ་བའི་བཤེས་གཉེན་གྱིས་དངོས་སུ་བྱིན་གྱིས་བརླབས་པའི་སེམས་དཔའ་ཡིན་པའི་ཕྱིར་དང༌། སྔོན་དེ་རྣམས་ལ་དམིགས་ཀྱིས་བསལ་ནས་ལུས་ངག་ཡིད་གསུམ་གྱི་བསྙེན་བཀུར་གྱིས་མཉེས་པར་བྱས་ཏེ་ཡུན་རིང་དུ་བསྟེན་པ་དང༌། ཐེག་ཆེན་དགེ་བའི་བཤེས་གཉེན་གྱིས་དངོས་སུ་བྱིན་གྱིས་བརླབས་པའི་སེམས་དཔའ་ཡིན་པའི་ཕྱིར། ཆོས་ཅན། ཡུམ་རྣམ་རྫོགས་སྦྱོར་བ་འདི་སྟོན་པའི་གཞུང་ཤེར་ཕྱིན་གྱི་དོན་མི་བརྗེད་པར་འཛིན་པའི་སྣོད་ཡིན་ཏེ། སྔོན་འདས་པ་དང་ད་ལྟར་བྱུང་བའི་སངས་རྒྱས་ཀྱི་སྤྲུལ་པའི་སྐུ་རྣམས་ལ་གཞུང་ཤེར་ཕྱིན་གྱི་ཚིག་དོན་ལ་ཐེ་ཚོམ་ཟ་བའི་དོན་ཀུན་ཡོངས་སུ་འདྲི་བ་བྱས་པ་དང༌། ཐེག་ཆེན་དགེ་བའི་བཤེས་གཉེན་གྱིས་དངོས་སུ་བྱིན་གྱིས་བརླབས་པའི་སེམས་དཔའ་ཡིན་པའི་ཕྱིར། བྱང་སེམས་མཐོང་ལམ་པ་ཆོས་ཅན། ཡུམ་རྣམ་རྫོགས་སྦྱོར་བ་འདི་སྟོན་པའི་གཞུང་ཤེར་ཕྱིན། སོགས་པ་ཚུལ་བཞིན་ཡིད་ལ་བྱེད་པའི་སྣོད་ཡིན་ཏེ། སྔོན་འདས་པ་དང་ད་ལྟར་བྱུང་བའི་སངས་རྒྱས་ཀྱི་མཆོག་གི་སྤྲུལ་པའི་སྐུ་རྣམས་ཀྱི་དྲུང་དུ་འཁོར་གསུམ་དུ་མི་རྟོག་པའི་སྦྱིན་སོགས་བཅུ་བསྒྲུབས་པ་དང༌།

ཐེག་ཆེན་དགེ་བའི་བཤེས་གཉེན་གྱིས་དངོས་སུ་བྱིན་གྱིས་བརླབས་པའི་སེམས་དཔའ་ཡིན་པའི་ཕྱིར། ཁྱབ་སྟེ། དེ་རྣམས་ཡིན་ན་དེ་རྣམས་ཡིན་པར་སངས་རྒྱས་ལ་སོགས་པའི་དམ་ ༼༣༦༩༽ པ་རྣམས་བཞེད་པའི་ཕྱིར་རོ། །གསུམ་པ་ནི། གཟུགས་ལ་སོགས་ལ་མི་གནས་ཕྱིར། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་སྦྱོར་བ་པོ་བསྟན་ནས་དེའི་རྗེས་སུ་སྦྱོར་བ་བསྟན་པ་ལ་རྒྱུ་མཚན་ཡོད་དེ། ཁྱད་པར་མ་བསྟན་པར་ཁྱད་པར་གྱི་གཞི་མི་ངེས་པའི་ཕྱིར། ཚིག་དོན་འབྱེད་པ་ནི། མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པའི་དོན་ལ་དབང་ཐོབ་པར་བྱ་བའི་ཕྱིར་དུ་རྣམ་པ་རྣམས་མི་དམིགས་པར་རྟོགས་ནས་སྒོམ་པའི་རྣལ་འབྱོར་ནི། རྣམ་ཀུན་སྦྱོར་བའི་མཚན་ཉིད་ཡིན་པས་དབྱེ་གཞི། དབྱེ་ངོ་རང་བཞིན་གྱི་སྦྱོར་བ་ལྔ། གནས་སྐབས་ཀྱི་སྦྱོར་བ་བཅོ་ལྔ་སྟེ་སྦྱོར་བ་ཉི་ཤུའོ། །དེ་རྣམས་གང་ཞེ་ན། དང་པོ་རང་བཞིན་གྱི་སྦྱོར་བ་ལྔ་ནི། བྱང་སེམས་ཚོགས་ལམ་པ་དབང་རྣོན་གྱི་ཏིང་ངེ་འཛིན་ཆོས་ཅན། གཟུགས་སོགས་ལ་མི་གནས་པའི་སྦྱོར་བ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་གཟུགས་སོགས་དེ་ཁོ་ནར་གནས་བྱ་མ་ཡིན་པར་རྟོགས་ནས་སྒོམ་པའི་རྣལ་འབྱོར་ཡིན་པའི་ཕྱིར། གཟུགས་སོགས་ཆོས་ཅན། དེ་ཁོ་ནར་གནས་བྱ་མ་ཡིན་ཏེ། དོན་དམ་པ་ངོ་བོ་ཉིད་མེད་པས་སོ། །ཆོས་ཅན། གཟུགས་སོགས་ལ་མི་སྦྱོར་བའི་སྦྱོར་བ་ཡིན་ཏེ། གཞན་ ༼༣༧༠༽ དོན་དུ་རྣམ་མཁྱེན་ཡིད་ལ་བྱེད་པས་གཟུགས་དེ་ལ་དེ་ཁོ་ནར་མི་སྦྱོར་བའི་ཚུལ་གྱིས་སྒོམ་པའི་རྣལ་འབྱོར་ཡིན་པའི་ཕྱིར། ཆོས་ཅན། ཟབ་པ་དང༌། གཏིང་དཔག་དཀའ་བ་དང༌། ཚད་མེད་པའི་སྦྱོར་བ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་གཟུགས་སོགས་དེ་བཞིན་ཉིད་ཀྱི་ངོ་བོས་ཟབ་པ་དང༌། གཏིང་དཔག་དཀའ་བ་དང༌། ཚད་མེད་པར་རྟོགས་ནས་མི་དམིགས་པར་སྒོམ་པའི་རྣལ་འབྱོར་ཡིན་པའི་ཕྱིར།

དེ་རྣམས་རང་བཞིན་གྱི་སྦྱོར་བ་ལྔའོ། །དེ་ལྔ་ནི་ལས་དང་པོ་པའི་ས་ནས་ས་བཅུ་པའི་བར་ཐམས་ཅད་དུ་ཁྱབ་བྱེད་དུ་ཡོད་པའི་ཕྱིར་རང་བཞིན་ཞེས་བྱའོ། །གནས་སྐབས་ཀྱི་སྦྱོར་བ་བཅོ་ལྔ་ནི། བྱང་སེམས་ཚོགས་ལམ་པ་དབང་རྟུལ་གྱི་ཏིང་ངེ་འཛིན་ཆོས་ཅན། ཚེགས་ཆེན་པོས་ཡུན་རིང་པོ་ཞིག་ནས་འཚང་རྒྱ་བའི་སྦྱོར་བ་ཡིན་ཏེ། མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པའི་དོན་ལ་དབང་ཐོབ་པར་བྱ་བའི་ཕྱིར་དུ་རྣམ་པ་རྣམས་མི་དམིགས་པར་རྟོགས་ནས་སྒོམ་པའི་རྣལ་འབྱོར་གང་ཞིག ཡུམ་སྤྲོས་བྲལ་ལ་དངངས་སྐྲག་སྐྱེ་སྲིད་པའི་ཕྱིར། ས་མཚམས་ཚོགས་ལམ་པ་དབང་རྟུལ་ཁོ་ནའི་རྒྱུད་ལ་ཡོད། སྦྱོར་ལམ་དྲོད་ལ་གནས་པའི་སེམས་དཔའི་ཏིང་ངེ་འཛིན་ཆོས་ཅན། ལུང་བསྟན་པ་འཐོབ་པའི་སྦྱོར་བ་ཡིན་ཏེ། གང་ཞིག ཡུམ་སྤྲོས་བྲལ་ལ་མི་སྐྲག་ཅིང་མངོན་སུམ་དུ་ལུང་བསྟན་མ་ཐོབ་པའི་ཕྱིར། ཆོས་ཅན། ཕྱིར་མི་ལྡོག་པའི་སྦྱོར་བ་ཡིན་ཏེ། གང་ཞིག ཡུམ་ཟབ་མོ་རྟོགས་པ་རང་རྒྱུད་ལ་སྐྱེས་ནས་ཡང་དག་ ༼༣༧༡༽ པར་འཛིན་ཅིང་མངོན་སུམ་དུ་ལུང་བསྟན་པ་མ་ཐོབ་པའི་ཕྱིར། ཆོས་ཅན། ངེས་པར་འབྱུང་བའི་སྦྱོར་བ་ཡིན་ཏེ། གང་ཞིག རྫོགས་པའི་སངས་རྒྱས་ཀྱི་བར་ཆད་བྱེད་པའི་ཆོས་སྤོང་ཞིང་མངོན་སུམ་དུ་ལུང་བསྟན་མ་ཐོབ་པའི་ཕྱིར། ཆོས་ཅན། བར་ཆད་མེད་པའི་སྦྱོར་བ་ཡིན་ཏེ། གང་ཞིག རྟག་ཏུ་ཡུམ་སྤྲོས་བྲལ་ཟབ་མོ་རྟོགས་ནས་སྒོམ་ཞིང་མངོན་སུམ་དུ་ལུང་བསྟན་མ་ཐོབ་པའི་ཕྱིར། ས་མཚམས་དེ་བཞི་ཚོགས་ལམ་ནས་ས་བདུན་པའི་བར་ན་ཡོད། མཐོང་ལམ་སྡུག་བསྔལ་ཆོས་བཟོད་ལ་གནས་པའི་སེམས་དཔའི་ཏིང་ངེ་འཛིན་ཆོས་ཅན། རྫོགས་པའི་བྱང་ཆུབ་ལ་ཉེ་བའི་སྦྱོར་བ་ཡིན་ཏེ། གང་ཞིག ཟག་པ་མེད་པ་འཇིག་རྟེན་ལས་འདས་པའི་ཡེ་ཤེས་གསར་དུ་སྐྱེས་པའི་ཕྱིར། ས་མཚམས་འདི་ས་དང་པོ་ན་ཡོད། ས་དང་པོའི་ཏིང་ངེ་འཛིན་ཆོས་ཅན། མྱུར་དུ་མངོན་པར་རྫོགས་པར་བྱང་ཆུབ་པའི་སྦྱོར་བ་ཡིན་ཏེ། གང་ཞིག

འབྲས་བུ་ཆོས་སྐུ་མྱུར་དུ་འགྲུབ་པའི་འཕགས་རྒྱུད་ཀྱི་ཉམས་ལེན་ཡིན་ཅིང་མངོན་སུམ་དུ་ལུང་བསྟན་མ་ཐོབ་པའི་ཕྱིར། འདི་ས་དང་པོ་ནས་བདུན་པའི་བར་ན་ཡོད། ས་བརྒྱད་པའི་ཏིང་ངེ་འཛིན་ཆོས་ཅན། གཞན་དོན་གྱི་སྦྱོར་བ་ཡིན་ཏེ། གང་ཞིག གཞན་དོན་དུ་ཆོས་ཀྱི་འཁོར་ལོ་བསྐོར་བའི་དག་སའི་ཉམས་ལེན་ཡིན་པའི་ཕྱིར། ཆོས་ཅན། འཕེལ་འགྲིབ་མེད་པའི་སྦྱོར་བ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་ཆོས་ཐམས་ཅད་དོན་དམ་པར་འཕེལ་འགྲིབ་མི་དམིགས་པར་རྟོགས་ནས་སྒོམ་པའི་དག་པ་སའི་ ༼༣༧༢༽ རྣལ་འབྱོར་ཡིན་པའི་ཕྱིར། ཆོས་ཅན། ཆོས་དང་ཆོས་མ་ཡིན་པ་སོགས་མི་དམིགས་པའི་སྦྱོར་བ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་ཆོས་དང་ཆོས་མ་ཡིན་པ་དང་དགེ་མི་དགེ་དང་འདོད་པའི་ཁམས་ལ་སོགས་པ་དེ་ཁོ་ནར་མི་དམིགས་པར་རྟོགས་ནས་སྒོམ་པའི་དག་པ་སའི་རྣལ་འབྱོར་ཡིན་པའི་ཕྱིར། དེ་ལ་ཆོས་ནི་རྣམ་པར་བྱང་བ། ཆོས་མ་ཡིན་པ་ནི་ཀུན་ནས་ཉོན་མོངས་པའོ། །ཆོས་ཅན། གཟུགས་ལ་སོགས་པ་བསམ་གྱིས་མི་ཁྱབ་པའི་རྣམ་པ་འགོག་པའི་སྦྱོར་བ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་གཟུགས་ལ་སོགས་པ་བསམ་གྱིས་མི་ཁྱབ་པའི་རྣམ་པར་རློམ་པ་བསལ་ནས་མི་དམིགས་པར་སྒོམ་པའི་དག་པ་སའི་སྦྱོར་བ་ཡིན་པའི་ཕྱིར། ཆོས་ཅན། གཟུགས་ལ་སོགས་པའི་དངོས་པོར་རྣམ་པར་མི་རྟོག་པའི་སྦྱོར་བ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས། གཟུགས་སོགས་ཆོས་ཅན་དང༌། དེའི་མཚན་མ་སྔོན་པོ་ལ་སོགས་པ་དང༌། དེའི་ངོ་བོ་འབྱུང་བ་ལས་གྱུར་པ་ལ་སོགས་པར་རྣམ་པར་མི་རྟོག་པའི་དག་པ་སའི་རྣལ་འབྱོར་ཡིན་པའི་ཕྱིར། ཆོས་ཅན། འབྲས་བུ་རིན་པོ་ཆེ་འབྱིན་པར་བྱེད་པའི་སྦྱོར་བ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་གདུལ་བྱའི་སྐལ་བ་དང་མཚམས་པར་འབྲས་བུ་དང་པོ་རྒྱུན་ཞུགས་ཀྱི་འབྲས་བུ་ལ་སོགས་པ་ཐེག་པ་གསུམ་གྱི་འབྲས་བུ་རྣམས་འབྱིན་པར་བྱེད་པའི་དག་པ་སའི་རྣལ་འབྱོར་ཡིན་པའི་ཕྱིར།

ཆོས་ཅན། རྣམ་པར་དག་པའི་སྦྱོར་བ་ཡིན་ཏེ། གཞན་དོན་དུ་རྣམ་ ༼༣༧༣༽ མཁྱེན་ཡིད་ལ་བྱེད་པས་གཟུགས་སོགས་ཆོས་ཐམས་ཅད་རང་བཞིན་གྱིས་རྣམ་པར་དག་པར་རྟོགས་ནས་སྒོམ་པའི་དག་པ་སའི་རྣལ་འབྱོར་ཡིན་པའི་ཕྱིར། ས་མཚམས་བདུན་པོ་དེ་དག་པ་ས་ན་ཡོད། དུས་ཚིགས་སྔོན་དུ་བཏང་ནས་རྣམ་པ་རྣམས་མི་དམིགས་པར་སྒོམ་པའི་བྱང་སེམས་ཚོགས་ལམ་པའི་ཏིང་ངེ་འཛིན་ཆོས་ཅན། ས་མཚམས་དང་བཅས་པའི་སྦྱོར་བ་ཡིན་ཏེ། མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པའི་དོན་ལ་དབང་ཐོབ་པར་བྱ་བའི་ཕྱིར་དུ་དུས་ཚིགས་སྔོན་དུ་བཏང་ནས་རྣམ་པ་རྣམས་མི་དམིགས་པར་སྒོམ་པའི་རྣལ་འབྱོར་ཡིན་པའི་ཕྱིར། ལོ་སྐོར་དང་བཅས་པའི་བར་དུ་མངོན་པར་བརྩོན་པ་མི་འདོར་བ་ནི་དུས་ཚིགས་མཚོན་པའོ། །དེ་ལྟར་ན་གནས་སྐབས་ཀྱི་སྦྱོར་བ་བཅོ་ལྔའོ། །སྦྱོར་བ་ཉི་ཤུ་པོའི་གོང་རིམ་ནི་མངོན་པར་རྟོགས་པའི་རིམ་པ་ཡིན་ནོ། །མཚོན་སྦྱོར་ཡང་དེ་ཉིད་དོ། །བཞི་པ་ནི། བདུད་ཀྱི་མཐུ་བཅོམ་ལ་སོགས་པ། ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། སྦྱོར་བ་བསྟན་ནས། དེའི་འོག་ཏུ་དེ་དག་གི་ཡོན་ཏན་བཤད་པ་ལ་རྒྱུ་མཚན་ཡོད་དེ། སྦྱོར་བའི་འབྲས་བུ་ཡོན་ཏན་མཐོང་བ་སྔོན་དུ་བཏང་ནས་ཡོན་ཏན་དོན་གཉེར་གྱི་རྟོགས་ལྡན་རྣམས་རྒྱུ་སྦྱོར་བ་རྣམས་ལ་ ༼༣༧༤༽ ཤིན་ཏུ་གོམས་པར་བྱེད་པས་སོ། །ཚིག་དོན་འབྱེད་པ་ནི། རང་རྒྱུ་རྣམ་ཀུན་སྦྱོར་བ་བསྒོམས་པ་ལས་བྱུང་བའི་དགེ་ལེགས་ནི་རྣམ་ཀུན་སྦྱོར་བའི་ཡོན་ཏན་ཡིན་པས་དབྱེ་གཞི། དབྱེ་ངོ་རྣམ་པ་བཅུ་བཞི་ཡིན་ནོ། །དེ་རྣམས་གང་ན། རྣམ་ཀུན་གྱི་སྦྱོར་བ་ཕྱིན་ཅི་མ་ལོག་པར་བསྒོམས་པས་སངས་རྒྱས་ཀྱིས་བྱིན་གྱིས་བརླབས་པ་ཐོབ་པས་བདུད་ཀྱི་མཐུ་བཅོམ་པའི་དགེ་ལེགས་འབྱུང་ངོ༌། །ངག་དོན། རྣམ་ཀུན་གྱི་སྦྱོར་བ་ཕྱིན་ཅི་མ་ལོག་པར་བསྒོམས་པའི་བྱང་སེམས་ཆོས་ཅན། བདུད་ཀྱི་མཐུ་བཅོམ་པའི་དགེ་ལེགས་འབྱུང་སྟེ།

སངས་རྒྱས་ཀྱིས་བྱིན་གྱིས་བརླབས་པའི་སེམས་དཔའ་ཡིན་པའི་ཕྱིར། རྣམ་ཀུན་གྱི་སྦྱོར་བ་ཕྱིན་ཅི་མ་ལོག་པར་བསྒོམས་པས་བདུད་ཀྱི་མཐུ་བཅོམ་པའི་དགེ་ལེགས་ཆོས་ཅན། རྣམ་ཀུན་གྱི་སྦྱོར་བའི་ཡོན་ཏན་ཡིན་ཏེ། དེ་བསྒོམས་པ་ལས་བྱུང་བའི་དགེ་ལེགས་ཡིན་པའི་ཕྱིར། དེས་ཐམས་ཅད་རིགས་འགྲེའོ། །རྣམ་ཀུན་གྱི་སྦྱོར་བ་ཕྱིན་ཅི་མ་ལོག་པར་བསྒོམས་པས་སངས་རྒྱས་ཀྱིས་དགོངས་པ་ཐོབ་པས་སངས་རྒྱས་ཀྱིས་རྒྱ་ཆེར་དགོངས་ཤིང་མཁྱེན་པའི་དགེ་ལེགས་འབྱུང་ངོ༌། །དེ་དེ་ལྟར་བསྒོམས་པས་སངས་རྒྱས་ཀྱི་ཡེ་ཤེས་ཀྱིས་གཟིགས་པ་ཐོབ་པས་སངས་རྒྱས་ཀྱི་མངོན་སུམ་དུ་བྱེད་པའི་དགེ་ལེགས་འབྱུང་ངོ༌། །བསྒོམས་པས་རྒྱུ་གནས་སྐབས་ཀྱི་བྱང་ཆུབ་ཆེན་པོ་ལ་ཉེ་བར་གྱུར་པ་ཐོབ་པས་འབྲས་བུ་རྫོགས་པའི་བྱང་ཆུབ་ལ་ཉེ་བར་གྱུར་པའི་དགེ་ལེགས་འབྱུང་ངོ༌། །དེ་བསྒོམས་པས་ཡུམ་འབྲིང་ལ་སོགས་པའི་ཕན་ཡོན་ཆེན་པོ་ཐོབ་པས་དོན་ཆེན་པོ་སངས་ ༼༣༧༥༽ རྒྱས་དང་མི་འབྲལ་བ་དང་ཕན་ཡོན་ཆེན་པོ་བདེ་འགྲོར་གཞོལ་བ་དང༌། འབྲས་བུ་ཆེན་པོར་སངས་རྒྱ་བ་དང༌། རྣམ་པར་སྨིན་པ་ཆེན་པོ་མྱ་ངན་ལས་འདས་པའི་འོག་ཏུ་ཡང་གཞན་དོན་ལ་འཇུག་པའི་དགེ་ལེགས་འབྱུང་ངོ༌། །དེ་བསྒོམས་པས་སེམས་ཅན་སྨིན་པར་བྱེད་པ་ལ་སོགས་པ་དེ་བཞིན་གཤེགས་པའི་བྱ་བ་བྱེད་པ་ཐོབ་པས་ཡུམ་འཆད་པའི་ཡུལ་ཕྱོགས་དཔྱད་ནས་གདུལ་བྱ་ལ་ཡུམ་སྟོན་ཅིང་རང་ཉིད་ཡུམ་ལ་སྤྱོད་པའི་དགེ་ལེགས་འབྱུང་ངོ༌། །དེ་བསྒོམས་པས་རྒྱུ་གཉེན་པོའི་ཆོས་ཡོངས་སུ་རྫོགས་པ་འཐོབ་པས་འབྲས་བུ་ཟག་མེད་ཀྱི་ཡོན་ཏན་ཐམས་ཅད་རྫོགས་པའི་དགེ་ལེགས་འབྱུང་ངོ༌། །དེ་བསྒོམས་པས་རྣམ་པ་ཐམས་ཅད་མཁྱེན་པ་ཉིད་ལས་བརྩམས་ཏེ་གཏམ་བརྗོད་པ་ཐོབ་པས་དེ་བཞིན་གཤེགས་པའི་ཆོས་སྨྲ་བའི་སྐྱེས་བུ་ཉིད་དུ་གྱུར་པའི་དགེ་ལེགས་འབྱུང་ངོ༌། །དེ་བསྒོམས་པས་དེ་བཞིན་གཤེགས་པས་གྲོགས་དང་མགོན་སྐྱོབ་མཛད་པ་ཐོབ་པས་བདུད་ཀྱི་རྫོགས་པའི་བྱང་ཆུབ་ལས་མི་ཕྱེད་པའི་དགེ་ལེགས་འབྱུང་ངོ༌། །དེ་བསྒོམས་པས་འཇིག་རྟེན་ལས་འདས་པའི་ཆོས་ཚོལ་བའི་དགའ་བ་རྒྱ་ཆེན་པོ་དང༌།

དཀོན་མཆོག་གསུམ་ལ་བརྟེན་པའི་དད་པ་རྒྱ་ཆེན་པོ་དང༌། དགེ་བ་ལ་སེམས་འཇུག་པའི་མགུ་བ་རྒྱ་ཆེན་པོ་བསྐྱེད་པ་ཐོབ་པས་སོ་སྐྱེ་དང་ཉན་རང་དང་ཐུན་མོང་མ་ཡིན་པའི་དགེ་བའི་རྩ་བ་བསྐྱེད་པའི་དགེ་ལེགས་འབྱུང་ངོ༌། །དེ་བསྒོམས་པས་སྒོམ་པ་པོ་དེའི་དམ་བཅས་པའི་ཚིག་དེ་ལ་དེ་བཞིན་གཤེགས་པས་རྗེས་སུ་ཡི་རང་བ་མཛད་པ་ཐོབ་པས་དེ་སྒོམ་ ༼༣༧༦༽ པ་པོ་དེའི་དམ་བཅས་པའི་དོན་ཇི་ལྟ་བ་བཞིན་དུ་སྒྲུབ་པའི་དགེ་ལེགས་འབྱུང་ངོ༌། །དེ་བསྒོམས་པས་ཐེག་ཆེན་གྱི་ཆོས་ཟབ་མོ་མངོན་པར་འདོད་ཅིང་ལྷག་པར་དོན་དུ་གཉེར་བ་ཐོབ་པས་ཐེག་ཆེན་གྱི་ཆོས་ཟབ་མོ་ཁོང་དུ་ཆུད་པ་ལ་སོགས་པས་འབྲས་བུ་རྒྱ་ཆེན་པོ་ཡོངས་སུ་འཛིན་པའི་དགེ་ལེགས་འབྱུང་ངོ༌། །དེ་བསྒོམས་པས་སེམས་ཅན་གྱི་དོན་བྱེད་པའི་ནུས་པ་ཐོབ་པས་སེམས་ཅན་གྱི་དོན་སྒྲུབ་པའི་དགེ་ལེགས་འབྱུང་ངོ༌། །དེ་བསྒོམས་པས་ཡུམ་ཚང་བར་རྙེད་པའི་རྒྱུའི་དགེ་བའི་རྩ་བ་ཐོབ་པས་ཡུམ་ཚང་བར་ངེས་པར་འཐོབ་པའི་དགེ་ལེགས་འབྱུང་ངོ༌། །ས་མཚམས་ཐེག་ཆེན་ཚོགས་ལམ་ནས། སངས་རྒྱས་སའི་བར་ན་ཡོད། མདོར་ན། ཤེས་བྱ་ཆོས་ཅན། རྣམ་ཀུན་སྦྱོར་བའི་ཡོན་ཏན་རྣམ་པ་བཅུ་བཞི་ཡོད་པ་ཡིན་ཏེ། རྣམ་ཀུན་སྦྱོར་བའི་ཕྱིན་ཅི་མ་ལོག་པར་སྒོམ་པ་ལ་མངོན་པར་དགའ་བ་ལ་སངས་རྒྱས་ཀྱིས་བྱིན་གྱིས་བརླབས་པ་ནས་ཡུམ་ཚང་བར་རྙེད་པའི་དགེ་བའི་རྩ་བ་ཐོབ་པའི་བར་དང་བདུད་ཀྱི་མཐུ་བཅོམ་པའི་དགེ་ལེགས་ནས་ཡུལ་ཚང་བར་ངེས་པར་འཐོབ་པའི་དགེ་ལེགས་ཀྱི་བར་དེ་དག་འབྱུང་ཞིང་འཐོབ་པས་སོ། །ལྔ་པ་ནི། སྐྱོན་ནི་བཅུ་ཚན་བཞིར་བཅས་པ། །ཞེས་བྱ་བ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། 

༼༣༧༧༽ སྦྱོར་བའི་ཡོན་ཏན་བཤད་ནས་དེའི་འོག་ཏུ་སྦྱོར་བ་སྒོམ་པ་དེ་དག་གི་བར་ཆད་དུ་འགྱུར་བའི་སྐྱོན་བསྟན་པ་ལ་དགོས་པ་ཡོད་དེ། དེའི་འོག་ཏུ་དེ་བསྟན་པས་གང་ཞིག་སྤངས་ནས་སྦྱོར་བ་རྣམས་བསྒོམ་པར་བྱ་དགོས་པའི་སྦྱོར་བའི་བར་ཆད་བྱེད་པའི་སྐྱོན་གང་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ནི། རྣམ་ཀུན་སྦྱོར་བ་སྒོམ་པ་ལ་བར་ཆད་བྱེད་པའི་ལས་ནི་རྣམ་ཀུན་སྦྱོར་བའི་སྐྱོན་གྱི་མཚན་ཉིད་ཡིན་པས་དེ་དབྱེ་གཞི། དབྱེ་ངོ་བཅུ་ཚན་བཞི་དང༌། དྲུག་སྟེ་བསྡོམས་པས་ཞེ་དྲུག་ཏུ་ངེས་པར་རྟོགས་པར་བྱ་བ་ཡིན་ནོ། །ས་མཚམས་གཙོ་ཆེར་ཐེག་ཆེན་གྱི་ཚོགས་སྦྱོར་ན་ཡོད། ཕྲ་མོ་ས་བདུན་པའི་བར་ན་ཡོད། དེ་རྣམས་གང་ན། རྣམ་ཀུན་སྦྱོར་བ་བསྒོམ་པའི་དུས་སུ་ཚེགས་ཆེན་པོས་ཐོབ་དགོས་པ་སྤོབས་པ་ཧ་ཅང་ཆུང་བ་དང༌། ལོག་པའི་སྤོབས་པ་ཧ་ཅང་མྱུར་བ་དང༌། རྣམ་ཀུན་སྦྱོར་བ་བསྒོམ་པའི་དུས་སུ་ཞེས་པ་རེ་རེའི་མགོ་ལ་སྦྱོར་མཛོད། གླལ་བ་དང་དགོད་ཅིང་ཡུམ་འདྲི་བ་སོགས་ལུས་ཀྱི་གནས་ངན་ལེན་དང༌། གཡེང་བ་ལ་སོགས་པ་སེམས་ཀྱི་གནས་ངན་ལེན་དང༌། རིགས་པ་མ་ཡིན་པ་ལུས་སེམས་ཀྱི་གནས་ངན་ལེན་གྱིས་སྐྱེད་པའི་ཁ་ཏོན་བྱེད་པ་དང༌། འཛིན་པ་ལ་སོགས་པ་དང༌། ཐེག་ཆེན་སྤོང་བའི་རྒྱུ་ནི། ཡུམ་རྣམ་རྫོགས་སྦྱོར་བ་ལས་ཕྱིར་ཕྱོགས་པའི་རྒྱུ་མཚན་ཡང་དག་པར་འཛིན་པ་དང༌། རྟོགས་པ་ཕུན་སུམ་ཚོགས་པ་ཐམས་ཅད་ཀྱི་རྒྱུ་ཡུམ་རྣམ་རྫོགས་སྦྱོར་བ་བོར་ནས་ཉན་རང་གི་ཐེག་པས་དེ་ཚོལ་བར་སེམས་པ། སེམས་ ༼༣༧༨༽ ཕྱིན་ཅི་ལོག་ཏུ་མངོན་པར་ཞེན་པས་རྟོགས་པ་ཕུན་སུམ་ཚོགས་པའི་རྒྱུ་ལས་ཉམས་པ་དང༌། རྣམ་མཁྱེན་ནི་རྒྱུ་ཡུམ་རྣམ་རྫོགས་སྦྱོར་བ་བོར་ནས་ཉན་རང་གི་ཐེག་པས་དེ་ཚོལ་བར་སེམས་པ་གྱ་ནོམ་པ་རྣམ་མཁྱེན་གྱི་རོ་མྱང་བ་ཉམས་པ་དང༌། རྣམ་པ་ཐམས་ཅད་དུ་ཐེག་པའི་མཆོག་ཐེག་ཆེན་ཀུན་ཏུ་འཛིན་པ་ཉམས་པ་དང༌། རྟག་ཏུ་རྣམ་མཁྱེན་གྱི་ཆེད་དུ་བྱ་བ་ཉམས་པ་ཞེས་བྱ་བ་ནི་བཅུ་ཚན་དང་པོའོ། །ཡུམ་རྣམ་རྫོགས་སྦྱོར་བ་བོར་ནས་ཉན་རང་གི་ཐེག་པས་རྣམ་མཁྱེན་ཚོལ་བར་སེམས་པ་རྒྱུ་དང་འབྲས་བུའི་འབྲེལ་བ་ཉམས་པ་དང༌།

སྐུ་གསུམ་གྱི་རྒྱུ་ཡུམ་སྦྱོར་བ་བོར་ནས་ཉན་རང་གི་ཐེག་པས་དེ་ཚོལ་པར་སེམས་པ་གོང་ན་མེད་པ་སྐུ་གསུམ་གྱི་རྒྱུ་ལས་ཉམས་པ་དང༌། རྣམ་གཡེང་བརྒྱད་ནི། རྣམ་རྫོགས་སྦྱོར་བ་སྒོམ་པའི་དུས་སུ་གཟུགས་སྒྲ་ལ་སོགས་པ་ཡུལ་རྣམ་པ་མང་པོ་ལ་རྣམ་པར་རྟོག་པའི་སྤོབས་པ་འབྱུང་བ་དང༌། ཡི་གེར་འབྲི་བ་ལ་ཡུམ་དུ་མངོན་པར་ཞེན་པ་དང༌། དངོས་པོ་མེད་པ་ལ་ཡུམ་དུ་མངོན་པར་ཞེན་པ་དང༌། ཡི་གེ་དང་ཡི་གེ་མེད་པ་ལ་ཡུམ་དུ་མངོན་པར་ཞེན་པ་དང༌། ཡུལ་དང་གྲོང་ཁྱེར་ལ་སོགས་པ་ཡིད་ལ་བྱེད་པ་དང༌། རིན་པོ་ཆེ་ལ་སོགས་པ་རྙེད་པ་དང༌། དཔལ་གྱི་དར་དཔྱངས་བཅིངས་པ་ལ་སོགས་པའི་བཀུར་སྟི་དང༌། སྙན་པའི་ཚིགས་སུ་བཅད་པའི་རོ་མྱང་བ་དང༌། ཐབས་མཁས་ཀྱི་ལམ་མ་ཡིན་པ་བདུད་ཀྱིས་བསྟན་པའི་མདོ་སྡེ་ལས་ཐབས་མཁས་པ་ཚོལ་བ་ནི་བཅུ་ཚན་གཉིས་པའོ། །གཙོ་བོར་སློབ་དཔོན་ལ་ལྟོས་པའི་སྐྱོན་ནི། ཉན་ ༼༣༧༩༽ པ་པོ་སྔ་མ་དང་འཆད་པ་པོ་ཕྱི་མ་དང་འབྲེལ་བ་སྐྱོན་དུ་གྱུར་པ་ནི། རྣམ་རྫོགས་སྦྱོར་བ་སྒོམ་པའི་དུས་སུ་ཉན་པ་པོ་འདུན་པ་ཆེ། འཆད་པ་པོ་སྙོམས་ལས་ཆེ་བས་རྐྱེན་བྱས་ནས་དཔོན་སློབ་ཚོགས་པའི་ཆོས་སྤྱོད་ལས་ཉམས་པ་དང༌། དེ་བཞིན་དུ་ཕྱི་མ་རྣམས་སུ་ཡང་སྦྱོར་མཛོད། འགྲོ་འདུག་འདུན་པའི་ཡུལ་ཐ་དད་པས་རྐྱེན་བྱས་སེམས་མ་མཐུན་པས་དཔོན་སློབ་ཚོགས་པའི་ཆོས་སྤྱོད་ལས་ཉམས་པ་དང༌། འདོད་ཆེན་ཆུང་བ་དང་འདོད་ཆེན་ཆུང་བ་མ་ཡིན་པས་ཉམས་པ་དང༌། སྦྱངས་པའི་ཡོན་ཏན་བཅུ་གཉིས་དང་ལྡན་པ་དང་མི་ལྡན་པ་དང༌། དད་ཅིང་དགེ་བའི་ཆོས་ཅན་དང༌། དད་པ་མེད་ཅིང་མི་དགེ་བའི་ཆོས་ཅན་དང༌། ཟང་ཟིང་སྦྱིན་པར་གཏོང་བ་དང༌། དེ་ལ་སེར་སྣ་བྱེད་པ་དང༌། ནོར་རྫས་སྦྱིན་པ་དང༌། དེ་མི་ལེན་པ་དང༌། མགོ་སྨོས་པས་གོ་བ་དབང་པོ་རྣོ་བ་དང༌། རྣམ་པར་སྤྲོས་པས་གོ་བ་དབང་པོ་རྟུལ་བ་དང༌། མདོ་སྡེ་ལ་སོགས་པའི་ཆོས་མངོན་པར་ཤེས་པ་དང༌། མངོན་པར་མི་ཤེས་པ་དང༌། ཕ་རོལ་ཏུ་ཕྱིན་པ་དྲུག་དང་ལྡན་པ་དང་མི་ལྡན་པ་ནི་བཅུ་ཚན་གསུམ་པའོ། །ཉན་པ་པོ་དང་འཆད་པ་པོའི་གོ་རིམ་སྔར་གྱི་དེ་ཁོ་ན་བཞིན་དུ་སྦྱོར་བ་ལ།

སངས་རྒྱ་བའི་ཐབས་དང་ཐབས་མ་ཡིན་པ་ལ་མཁས་པ་དང༌། མི་བརྗེད་པའི་གཟུངས་ཐོབ་པ་དང་མ་ཐོབ་པ་དང༌། ཡུམ་ཡི་གེར་འདྲིར་འདོད་པ་དང་མི་འདོད་པ་དང༌། འདོད་ཡོན་ལྔ་ལ་འདོད་པའི་འདུན་པ་དང་བྲལ་བ་དང་མ་བྲལ་བ་སྟེ་བཞིའོ། །རང་ཉིད་ཀྱི་སྐྱོན་ནི། རྣམ་རྫོགས་སྦྱོར་ ༼༣༨༠༽ བ་སྒོམ་པའི་དུས་སུ་གཞན་དོན་དུ་ངན་སོང་གི་འགྲོ་བར་སྐྱེ་བ་ལ་ཡིད་ཕྱིར་ཕྱོགས་པ་ཡིད་མི་བདེ་བ་དང༌། རང་དོན་དུ་བདེ་འགྲོར་འགྲོ་བ་ལ་ཡིད་བདེ་བ་སྟེ་གཉིས་དང༌། གཙོ་བོར་སློབ་མ་ལ་ལྟོས་པའི་སྐྱོན་ནི། འཆད་པ་པོ་སྔ་མ་དང་ཉན་པ་པོ་ཕྱི་མ་དང་འབྲེལ་བ་སྐྱོན་དུ་འགྱུར་བ་ནི། འཆད་པ་པོ་གཅིག་པུར་འདུག་པ་ལ་དགའ། ཉན་པ་པོ་འཁོར་མང་པོ་ལ་མངོན་པར་དགའ་བ་དང༌། དེ་བཞིན་དུ་ཕྱི་མ་རྣམས་ལ་ཡང་སྦྱོར་མཛོད། རྗེས་སུ་འབྲེལ་བའི་གོ་སྐབས་མི་འབྱེད་པ་དང༌། རྗེས་སུ་འབྲེལ་བར་འདོད་པ་དང༌། ཟང་ཟིང་ཅུང་ཟད་ཙམ་འདོད་པ་དང༌། དེ་སྦྱིན་པར་མི་འདོད་པ་དང༌། སྲོག་གི་བར་ཆད་དུ་འགྱུར་བའི་ཕྱོགས་སུ་འགྲོ་བ་དང༌། སྲོག་གི་བར་ཆད་དུ་མི་འགྱུར་བའི་ཕྱོགས་སུ་འགྲོ་བ་ནི་བཅུ་ཚན་བཞི་པའོ། །འཆད་པ་པོ་དང་ཉན་པ་པོའི་སྔ་ཕྱིའི་གོ་རིམ་སྔར་གྱི་དེ་བཞིན་དུ་སྦྱོར་བ་ལ། མུ་གེ་བྱུང་བའི་ཕྱོགས་སུ་འགྲོ་བ་དང༌། མི་འགྲོ་བ་དང༌། ཆོམ་རྐུན་པ་དང་གཅན་གཟན་ལ་སོགས་པས་དཀྲུགས་པའི་ཕྱོགས་སུ་འགྲོ་བ་དང་མི་འགྲོ་བ་དང༌། འཆད་པ་པོ་སྦྱིན་བདག་གི་ཁྱིམ་གྱི་བདེ་བ་ལ་བལྟས་ནས་ཆོས་མ་བཤད་པས་ཉན་པ་པོ་ཡིད་མི་བདེ་བ་གསུམ་མོ། །གཙོ་བོར་གཞན་ལ་ལྟོས་པའི་སྐྱོན་ནི། རྣམ་རྫོགས་སྦྱོར་བ་སྒོམ་པའི་དུས་སུ་བདུད་སྡིག་ཏོ་ཅན་དགེ་སྦྱོང་གི་ཆ་བྱད་དུ་འོངས་ནས་ཡུམ་ནི་ངེད་ཀྱི་མདོ་སྡེར་བྱུང་བ་བཞིན་ཡིན་གྱི། ཁྱོད་ཀྱིས་སྒོམ་པ་འདི་ཡུམ་མ་ཡིན་ནོ་ཞེས་དབྱེན་འཇུག་པར་བྱེད་ཅིང༌། དེའི་དབང་དུ་གྱུར་ ༼༣༨༡༽ པ་བདུད་ཀྱིས་ཡུམ་དང་འབྱེད་པའི་སྦྱོར་བ་དང༌། དབྱེན་གཅུགས་ནས་བདུད་ཀྱིས་ཕ་རོལ་ཏུ་ཕྱིན་པའི་གཟུགས་བརྙན་བསྟན་པ་ལ་ཡུམ་དུ་ཞེན་པ་བཅོས་མ་ཉེ་བར་སྒྲུབ་པ་དང༌།

བདུད་སྡིག་ཏོ་ཅན་སངས་རྒྱས་དང་བྱང་སེམས་ལ་སོགས་པའི་ཆ་བྱད་དུ་འོངས་པ་ལ་དད་ཅིང་གུས་པ་དད་ཡུལ་ཇི་ལྟ་བ་བཞིན་མ་ཡིན་པ་ལ་དགའ་ཞིང་དད་པ་བསྐྱེད་པ་དང་གསུམ་སྟེ། སྔ་མ་གསུམ་དང་བསྡོམས་པས་དྲུག་གོ །མདོར་ན། ཤེས་བྱ་ཆོས་ཅན། སྦྱོར་བའི་སྐྱོན་བཞི་བཅུ་རྩ་དྲུག་ཡོད་པ་ཡིན་ཏེ། སྦྱོར་བའི་སྐྱོན་ནི་བཅུ་ཚན་བཞི་དང་དྲུག་ཡོད་པ་དེ་ལྟར་ན་སྟེ་དེའི་ཕྱིར་རོ། །དེ་ལྟ་བུའི་བདུད་ཀྱི་ལས་དེ་དག་སྤང་བར་བྱ་བའི་ཕྱིར་རྒྱུ་བཞི་ལ་འབད་དགོས་ཏེ། རྒྱུ་བཞི་དང་ལྡན་ན་བདུད་ཀྱིས་མི་ཚུགས་པའི་ཕྱིར་རོ། །རྒྱུ་བཞི་ནི། སྟོང་ཉིད་བསྒོམ་པ་དང༌། སེམས་ཅན་ལ་སྙིང་བརྩེ་བ་དང༌། སེམས་ཅན་གྱི་དོན་བྱེད་པ་དང༌། ཐེག་ཆེན་དགེ་བའི་བཤེས་གཉེན་གྱིས་ཡོངས་སུ་ཟིན་པའོ། །དྲུག་པ་ལ་བསྟན། བཤད། བསྡུ་གསུམ་ལས། དང་པོ་ནི། གང་གིས་མཚོན་ཏེ་མཚན་ཉིད་དུ། །ཞེས་བྱ་བ་ལ་ ༼༣༨༢༽ སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། སྦྱོར་བའི་སྐྱོན་གྱི་འོག་ཏུ་སྦྱོར་བ་དེ་དག་གི་མཚན་ཉིད་བསྟན་པ་ལ་རྒྱུ་མཚན་ཡོད་དེ། ཡོན་ཏན་བླང་བ་དང་སྐྱོན་དོར་བའི་སྒོ་ནས་སྦྱོར་བ་རྣམས་བསྒོམ་པ་ནི་མཚན་ཉིད་ཤེས་པ་སྔོན་དུ་འགྲོ་བ་ཅན་ཡིན་པས་སོ། །ཚིག་དོན་འབྱེད་པ་ནི། ཆོས་གང་གིས་རང་རྒྱུ་རྣམ་རྫོགས་སྦྱོར་བའི་ནུས་པ་མཚོན་པར་བྱེད་པའི་འབྲས་བུ་དེ་རྣམ་རྫོགས་སྦྱོར་བའི་བྱེད་སྒྲུབ་ཀྱི་མཚན་ཉིད་དུ་ཤེས་པར་བྱ་བ་ཡིན་ལ། སྦྱོར་བའི་མཚན་ཉིད་ལ་བྱེད་སྒྲུབ་དང་ལས་སྒྲུབ་གཉིས་ཡོད་པར་མ་ཟད། བྱེད་སྒྲུབ་དེ་ཡང་ཤེས་པ་དང༌། ཁྱད་པར་དང༌། བྱེད་པའི་མཚན་ཉིད་དེ་རྣམ་པ་གསུམ་མོ། །འབྱེད་པའི་རྒྱུ་མཚན། རྣམ་རྫོགས་སྦྱོར་བའི་ནུས་པ་མཚོན་པར་བྱེད་པའི་འབྲས་བུ་ལ་རྟོགས་པ་དང༌། ཁྱད་པར་བྱེད་ཆོས་དང་ཕྲིན་ལས་གསུམ་ཡོད་པས་སོ། །ངག་དོན། །རང་རྒྱུ་རྣམ་རྫོགས་སྦྱོར་བའི་འབྲས་བུ་ཤེས་པ་ཁྱད་པར་བྱེད་པ་དང་གསུམ་ཆོས་ཅན།

རང་རྒྱུ་རྣམ་རྫོགས་སྦྱོར་བའི་བྱེད་སྒྲུབ་ཀྱི་མཚན་ཉིད་ཡིན་ཏེ། རང་རྒྱུ་རྣམ་རྫོགས་སྦྱོར་བའི་ནུས་པ་མཚོན་པར་བྱེད་པའི་འབྲས་བུ་དེ་ཡིན་པའི་ཕྱིར། རྣམ་རྫོགས་སྦྱོར་བ་དེ་དེའི་འབྲས་བུ་ཤེས་ཁྱད་བྱེད་པ་གསུམ་གྱིས་མཚོན་པར་བྱ་བའི་གཞིར་མཚོན་པར་བྱེད་པའི་རྟོགས་པ་ཡིན་པས་བྱེད་སྒྲུབ་ཏུ་མ་ཟད་ངོ་བོ་ཉིད་ཀྱི་མཚན་ཉིད་ཡང་སྦྱོར་བའི་ལས་སྒྲུབ་ཀྱི་མཚན་ཉིད་དུ་ཤེས་པར་བྱ་བ་ཡིན་ནོ། །ངག་དོན། ཉོན་མོངས་རྟགས་ཀྱིས་དབེན་པ་ལ་སོགས་པའི་ངོ་ ༼༣༨༣༽ བོ་ཉིད་བཅུ་དྲུག་པོ་དེ་ཆོས་ཅན། རྣམ་རྫོགས་སྦྱོར་བའི་ལས་སྒྲུབ་ཀྱི་མཚན་ཉིད་ཡིན་ཏེ། རྣམ་རྫོགས་སྦྱོར་བ་དེ་དེའི་འབྲས་བུ་ཤེས་ཁྱད་བྱེད་པ་གསུམ་གྱིས་མཚོན་པར་བྱ་བའི་གཞིར་མཚོན་པར་བྱེད་པའི་རྟོགས་པ་ཡིན་པའི་ཕྱིར། ཡང་ན། རྣམ་རྫོགས་སྦྱོར་བའི་མཚན་ཉིད་རྣམ་པ་བཞིར་ཤེས་པར་བྱའོ། །ཇི་ལྟར་བྱས་ཞེ་ན། བྱེད་སྒྲུབ་ལ་གསུམ་དང་ལས་སྒྲུབ་ལ་གཅིག་ཏུ་ཕྱེ་བའི་སྒོ་ནས་སོ། །དེ་རྣམས་གང་ཞེ་ན། རང་རྒྱུ་རྣམ་རྫོགས་སྦྱོར་བའི་འབྲས་བུ་ཤེས་པ་དང་ཁྱད་པར་དང་བྱེད་པ་གསུམ་པོ་གང་གིས་ཏེ། འདིས་རང་རྒྱུ་རྣམ་རྫོགས་སྦྱོར་བའི་ནུས་པ་རྣམས་མཚོན་པར་བྱེད་པའི་འབྲས་བུ་ཡིན་པས་ན་རང་རྒྱུ་རྣམ་རྫོགས་སྦྱོར་བའི་བྱེད་སྒྲུབ་ཡིན་ལ། རང་རྒྱུ་རྣམ་རྫོགས་སྦྱོར་བའི་བྱེད་སྒྲུབ་ཡིན་པས་རྣམ་རྫོགས་སྦྱོར་བའི་མཚན་ཉིད་ཡིན་ནོ། །ཉོན་མོངས་ཀྱིས་དབེན་ལ་སོགས་པའི་ངོ་བོ་ཉིད་བཅུ་དྲུག་པོ་འདིས་རྣམ་རྫོགས་སྦྱོར་བ་དེ་དེའི་འབྲས་བུ་ཤེས་ཁྱད་བྱེད་པ་གསུམ་གྱིས་མཚོན་པར་བྱ་བའི་གཞིར་མཚོན་པར་བྱེད་པའི་རྟོགས་པ་ཡིན་པས་ལས་སྒྲུབ་ཡིན་ལ། དེ་ཡིན་ལས་རྣམ་རྫོགས་སྦྱོར་བའི་མཚན་ཉིད་ཡིན་ནོ། །མདོར་ན་བྱེད་སྒྲུབ་ལ་ཤེས་པ་ཁྱད་པར་བྱེད་པ་དང་གསུམ། ལས་སྒྲུབ་ལ་ངོ་བོ་ཉིད་ཀྱི་མཚན་ཉིད་གཅིག་ཏུ་ཕྱེ་བས་རྣམ་རྫོགས་སྦྱོར་བའི་མཚན་ཉིད་ནི་རྣམ་པ་བཞིར་ཤེས་པར་བྱའོ། །

༼༣༨༤༽ རྒྱས་པར་བཤད་པ་བཞི་ལས། དང་པོ་ཤེས་མཚན་རྒྱས་པར་བཤད་པ་ལ་གཉིས་ལས། མཚམས་སྦྱོར་བ་ནི། མཚན་ཉིད་བཞི་ཡོད་པ་དེ་ལ་དེའི་ནང་ནས་དང་པོ་ཤེས་པའི་མཚན་ཉིད་ཆོས་ཅན། ཐ་དད་པ་གསུམ་ཡོད་དེ། མཁྱེན་གསུམ་གྱི་དབྱེ་བས་ཕྱེ་བ་ཡིན་པའི་ཕྱིར། གཉིས་པ་རྒྱས་པར་བཤད་པ་ལ་གསུམ་ལས། དང་པོ་གཞི་ཤེས་པའི་ཤེས་པའི་མཚན་ཉིད་ནི། དེ་བཞིན་གཤེགས་པ་འབྱུང་བ་དང༌། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། ཤེས་མཚན་གསུམ་གྱི་ནང་ནས་དང་པོར་ཐམས་ཅད་ཤེས་པ་ཉིད་ཀྱི་སྒོ་ནས་ཤེས་པའི་མཚན་ཉིད་ ༼༣༨༥༽ བསྟན་པ་ལ་རྒྱུ་མཚན་ཡོད་དེ། ལམ་དང་རྣམ་པ་ཐམས་ཅད་ཤེས་པ་ལ་དང་པོར་གཞི་ཤེས་དགོས་པའི་ཕྱིར། ཚིག་དོན་འབྱེད་པ་ནི། གཞི་ཤེས་པའི་ཤེས་མཚན་བཅུ་དྲུག་ནི། གཞི་ཐམས་ཅད་ཤེས་པ་ཉིད་ཀྱིས་བསྡུས་པ་ཡིན་ཏེ། གཞི་ཤེས་པའི་ཤེས་མཚན་བཅུ་དྲུག་གིས་རང་སྐྱེད་པའི་ཚུལ་བཞིན་དུ་ཐམས་ཅད་ཤེས་པ་ཉིད་ཀྱི་སྦྱོར་བ་རྣམས་ལ་ནུས་པ་ཡོད་པ་ཇི་ལྟ་བ་བཞིན་དུ་མཚོན་པར་བྱེད་པས་སོ། །བཅུ་དྲུག་པོ་གང་ཞེ་ན། ཐེག་ཆེན་གཞི་ཤེས་སྦྱོར་བ་ལ་བརྟེན་ནས་གཞིའི་གནས་ལུགས་མངོན་སུམ་དུ་རྟོགས་པའི་ཤེས་རྣམ་ནི་གཞི་ཤེས་པའི་ཤེས་མཚན་ཡིན་པས་དེ་དབྱེ་གཞི། དབྱེ་ངོ་ཤེས་རྣམ་བཅུ་དྲུག་གོ །འབྱེད་པའི་རྒྱུ་མཚན་ཡུལ་བཅུ་དྲུག་ཡོད་པས་སོ། །ས་མཚམས་མཚན་ཉིད་པ་ས་དང་པོ་ནས་ཡོད། རྗེས་མཐུན་པ་ཚོགས་སྦྱོར་ནའང་ཡོད་དོ། །དབྱེ་ངོ་དང་ཡུལ་བཅུ་དྲུག་པོ་ནི། ཐེག་ཆེན་གྱི་གཞི་ཤེས་སྦྱོར་བ་ལ་བརྟེན་ནས་ཡུམ་རྣམ་རྫོགས་སྦྱོར་བ་ལས་དེ་བཞིན་གཤེགས་པ་འབྱུང་བའི་རྣམ་པ་མངོན་སུམ་དུ་རྟོགས་པའི་ཤེས་རྣམ་ཆོས་ཅན། གཞི་ཤེས་པའི་ཤེས་མཚན་ཡིན་ཏེ། རང་རྒྱུ་ཐེག་ཆེན་གཞི་ཤེས་སྦྱོར་བའི་ནུས་པ་ཇི་ལྟ་བ་བཞིན་དུ་མཚོན་པར་བྱེད་པའི་གཞིའི་གནས་ལུགས་མངོན་སུམ་དུ་རྟོགས་པའི་ཤེས་རྣམ་ཡིན་པའི་ཕྱིར། དེས་ཕྱི་མ་རྣམས་ཀྱང་རིགས་འགྲེའོ། །ཐེག་ཆེན་གཞི་ཤེས་སྦྱོར་བ་ལ་བརྟེན་ནས་འཇིག་རྟེན་ཕུང་པོ་ལྔ་དེ་ཁོ་ནར་རྒྱུན་དང་སྐད་ཅིག་གིས་འཇིགས་པ་མེད་པའི་རྣམ་པ་དང༌།

སེམས་ཅན་གྱི་སེམས་ཀྱི་སྤྱོད་པ་ཚད་མེད་ ༼༣༨༦༽ པའི་རྣམ་པ་དང༌། སེམས་དེ་བསྡུས་པ་ཆོས་ཉིད་ལ་མཉམ་པར་བཞག་པ་དང༌། སེམས་ཕྱིར་ལྟས་པ་རྣམ་པར་གཡེང་བ་ཕྱི་རོལ་དུ་འཕྲོ་བ་དང༌། སེམས་སྤོང་བ་དང༌། འདོད་ཆགས་དང་བྲལ་བ་དང༌། འགོག་པ་རྣམས་ཀྱིས་མི་ཟད་པའི་རྣམ་པ་དང༌། སོ་སྐྱེ་རྣམས་ཀྱི་སེམས་འདོད་ཆགས་དང་བཅས་པ་ལ་སོགས་པ་ཀུན་ནས་ཉོན་མོངས་པ་དང༌། རྩ་བའི་སོགས་པ་ཞེས་བྱ་བའི་སྒྲས་བསྡུས་པ་འཕགས་པ་རྣམས་ཀྱི་སེམས་འདོད་ཆགས་དང་བྲལ་བ་ལ་སོགས་པ་རྣམ་པར་བྱང་བའི་རྣམ་པ་དང༌། སེམས་ཀྱི་ཆོས་ཉིད་སེམས་ཅན་ཐམས་ཅད་ལ་ཁྱབ་པས་རྒྱ་ཆེན་པོའི་རྣམ་པ་དང༌། སེམས་ཀྱི་ཆོས་ཉིད་མངོན་སུམ་དུ་རྟོགས་ནས་ཡོན་ཏན་མཐའ་ཡས་པ་འཐོབ་པས་ཆེན་པོར་གྱུར་པའི་རྣམ་པ་དང༌། སེམས་ཀྱི་ཆོས་ཉིད་གྲངས་དང་ཚད་ཀྱིས་དཔག་ཏུ་མེད་པའི་རྣམ་པ་དང༌། སེམས་ཀྱི་ཆོས་ཉིད་ཁ་དོག་དང་དབྱིབས་ལ་སོགས་པའི་སྒོ་ནས་བསྟན་དུ་མེད་པའི་རྣམ་པ་དང༌། སེམས་ཀྱི་ཆོས་ཉིད་ཁ་དོག་དང་དབྱིབས་ལ་སོགས་པའི་སྒོ་ནས་དེ་བཞིན་གཤེགས་པའི་སྤྱན་ལྔས་ཀྱང་བལྟར་མེད་པའི་རྣམ་པ་དང༌། སྐྱེ་འཕགས་ཀྱི་སེམས་དེ་གཡོ་བ་ཡུལ་ལ་སྒྲུབ་པའི་སྒོ་ནས་འཇུག་པ་དང༌། སོགས་པ་བཅུམ་པ་ཡུལ་ལ་དགག་པའི་སྒོ་ནས་འཇུག་པའི་རྣམ་པ་དང༌། གཞན་ཡང་སེམས་གཡོ་བ་དང་འདུ་བ་དང༌། བཀྲམ་པ་དང༌། བཅུམ་པ་རྣམ་འཁྲུལ་གཞི་ཕུང་པོ་ལྔ་ལ་བརྟེན་པའི་རྣམ་པ་དང༌། དེ་རྣམས་གང་ཞེ་ན། འདིར་ལུང་མ་བསྟན་གྱི་ལྟ་བ་བཅུ་བཞི་གཏན་ལ་འབེབས་པ་ལ། ལུང་མ་ ༼༣༨༧༽ བསྟན་གྱི་ལྟ་བའི་ངོ་བོ། དབྱེ་བ། གང་ཟག་གང་གི་ཡིན། གཡོ་བ་སོགས་སུ་འདོགས་པའི་རྒྱུ་མཚན། ཡུལ་ལ་འཇུག་པའི་ཚུལ། སྔོན་མཐའ་སོགས་ངོས་གཟུང༌། ལུང་མ་བསྟན་དུ་བཞག་པའི་རྒྱུ་མཚན་དང་བདུན་ནོ། །དང་པོ་ནི། ཕྱིན་ཅི་ལོག་ཏུ་རྣམ་པར་འབྱེད་པའི་ཤེས་རབ་གང་ཞིག དེའི་འབྲས་བུ་དྲི་བ་ལ་ལན་ལུང་དུ་མ་བསྟན་པ། གཉིས་པ་ནི། འཇིག་རྟེན་རྟག་པར་དང༌། མི་རྟག་པར་དང༌།

གཉིས་ཀར་དང༌། གཉིས་ཀ་མ་ཡིན་པར་ལྟ་བ་བཞི། སྔོན་གྱི་མཐའ་ལ་བརྟེན་པ། འཇིག་རྟེན་མཐའ་དང་ལྡན་པ་དང༌། མི་ལྡན་པ། གཉིས་ཀ་དང༌། གཉིས་ཀ་མ་ཡིན་པར་ལྟ་བའི་ལྟ་བ་བཞི། ཕྱི་མའི་མཐའ་ལ་བརྟེན་པ། དེ་བཞིན་གཤེགས་པ་གྲོངས་ནས་འབྱུང་བ་དང༌། མི་འབྱུང་དང༌། གཉིས་ཀ་དང༌། གཉིས་ཀ་མ་ཡིན་པར་ལྟ་བའི་ལྟ་བ་བཞི། མྱང་འདས་ལ་བརྟེན་པ། ལུས་སྲོག་གཅིག་ཏུ་ལྟ་བ་དང༌། ལུས་ཀྱང་སྲོག་མ་ཡིན་སྲོག་ཀྱང་ལུས་མ་ཡིན་པར་ལྟ་བའི་ལྟ་བ་གཉིས་ལུས་སྲོག་ལ་བརྟེན་པའོ། །གསུམ་པ་ནི། འཇིག་རྟེན་རྟག་པར་དང༌། མཐའ་དང་ལྡན་པ་དང༌། དེ་བཞིན་གཤེགས་པ་གྲོངས་ནས་འབྱུང་བར་ལྟ་བའི་ལྟ་བ་གསུམ་ནི་རྟག་པར་ལྟ་བའི་གང་ཟག་གི་ལྟ་བ། མིང་ལ་གཡོ་བ་ཞེས་ཟེར་རོ། །གང་ཟག་ནི་གྲངས་ཅན་པ་ལྟ་བུའོ། །དེའི་འོག་མ་གསུམ་ནི་ཆད་པར་ལྟ་བའི་གང་ཟག་གི་ལྟ་བ། མིང་ལ་འདུ་བ་ཞེས་ཟེར་རོ། །གང་ཟག་ནི་རྒྱང་འཕེན་པ་ལྟ་བུའོ། །དེའི་འོག་མ་གསུམ་སྒྲོ་ 

༼༣༨༨༽ འདོགས་པའི་གང་ཟག་གི་ལྟ་བ། མིང་ལ་བཀྲམ་པ་ཞེས་ཟེར། གང་ཟག་ནི་གཅེར་བུ་པ་ལྟ་བུའོ། །དེའི་འོག་མ་གསུམ་ནི་སྐུར་པ་འདེབས་པའི་གང་ཟག་གི་ལྟ་བ། མིང་ལ་བཅུམ་པ་ཞེས་ཟེར། གང་ཟག་ནི་གནས་མ་བུ་པ་ལྟ་བུའོ། །ལུས་སྲོག་གཅིག་ཏུ་ལྟ་བའི་ལྟ་བ་ནི། བདག་གཟུགས་ཅན་དུ་འདོད་པའི་ལྟ་བ་སྟེ། བྱེ་བྲག་པ་ལྟ་བུའོ། །ལུས་ཀྱང་སྲོག་མ་ཡིན་སྲོག་ཀྱང་ལུས་མ་ཡིན་པར་ལྟ་བའི་ལྟ་བ་ནི། བདག་གཟུགས་ཅན་མ་ཡིན་པར་འདོད་པའི་ལྟ་བ་སྟེ། གྲངས་ཅན་པ་ལྟ་བུའོ། །བཞི་པ་ནི། གྲངས་ཅན་ནི་དངོས་པོ་ཞིག་པ་ན་ཡོད་པ་ལ་མི་མཐོང་བའི་ཚུལ་གྱིས་གནས་པར་འདོད་པ་ཁོའི་ལྟ་བ་ལ་གཡོ་བ་ཞེས་བཏགས། རྒྱང་འཕེན་པ་ནི་སྐྱིད་སྡུག་ལེགས་ཉེས་ཐམས་ཅད་ཚེ་འདི་ཉིད་ལ་རྫོགས་པར་འདོད་པས་ཁོའི་ལྟ་བ་ལ་འདུ་བ་ཞེས་བཏགས། གཅེར་བུ་པ་ནི་རང་བཞིན་རྟག་གནས་སྐབས་མི་རྟག་ཅེས་སོགས་རང་བཞིན་དང་གནས་སྐབས་ལ་ལྟོས་ཏེ་གཉིས་གཉིས་སུ་འདོད་པས། ཁོའི་ལྟ་བ་ལ་བཀྲམ་པ་ཞེས་བཏགས། གནས་མ་བུ་པ་ནི་དེ་ཉིད་དང་གཞན་ཉིད་ལ་སོགས་པའི་ཚུལ་གྱིས་བརྗོད་དུ་མེད་པར་འདོད་པས་ཁོའི་ལྟ་བ་བཅུམ་པ་བ་ཞེས་བཏགས་སོ། །ལྔ་པ་ནི། གཡོ་བ་དང༌། བཀྲམ་པ་དང༌། ལུས་སྲོག་གཅིག་ཏུ་ལྟ་བའི་ལྟ་བ་རྣམས་ཡུལ་ལ་སྒྲུབ་པའི་སྒོ་ནས་འཇུག འདུ་བ་དང༌། བཅུམ་པ་དང༌། ལུས་ཀྱང་སྲོག་མ་ཡིན་སྲོག་ཀྱང་ལུས་མ་ཡིན་པར་ལྟ་བའི་ལྟ་བ་རྣམས་ཡུལ་ལ་དགག་པའི་སྒོ་ནས་འཇུག་གོ །དྲུག་པ་ནི། སྔོན་གྱི་ ༼༣༨༩༽ མཐའ་ནི་ཚེ་སྔ་མའི་ཆ་རྣམས་ཡིན་ལ། ཕྱི་མའི་མཐའ་ནི་ཚེ་ཕྱི་མའི་ཆ་རྣམས་ཡིན་ནོ། །དེ་ལ་བརྟེན་པ་ནི་དེ་རྣམས་ལ་དམིགས་པའོ། །མྱང་འདས་ནི་ཚེ་འདས་པའོ། །འཇིག་རྟེན་ནི་བདག་དང་བཅས་པའི་ཕུང་པོ་ལྔའོ། །སྲོག་ནི་བདག་གོ །མཐའ་དང་ལྡན་མི་ལྡན་གྱི་མཐའ་ནི་ཆ་སྔ་ཕྱི་ཡོད་མེད་དོ། །བདུན་པ་ནི། གྲངས་ཅན་སོགས་ཀྱིས། འཇིག་རྟེན་མཐའ་དང་ལྡན་མི་ལྡན། །ཞེས་སོགས་གང་ཟག་གི་བདག་ལས་བརྩམས་ཏེ་དྲིས་པས།

དེ་བཞིན་གཤེགས་པ་མཆོག་གི་སྤྲུལ་པའི་སྐུས་སྟོང་ཉིད་བསྟན་པས་མི་འདུལ་བ་ལ་དགོངས་ནས་དྲི་བ་དེའི་ལན་ལུང་དུ་མ་བསྟན་པས། དྲི་བ་དེའི་རྒྱུ་ལྟ་བ་ལ་ལུང་དུ་མ་བསྟན་པའི་ལྟ་བར་བཞག་གོ །ཐེག་ཆེན་གཞི་ཤེས་སྦྱོར་བ་ལ་བརྟེན་ནས་གཡོ་བ་ལ་སོགས་པའི་ལྟ་བ་དེ་དག་ཀུན་རྫོབ་ཏུ་འཁྲུལ་གཞི་ཕུང་པོ་ལྔ་ལ་དམིགས་ནས་སྐྱེ་བ་ལས་གཞན་དོན་དམ་པ་དེ་བཞིན་ཉིད་ཀྱི་རྣམ་པར་ཡང་མངོན་སུམ་དུ་ཤེས་པའི་ཤེས་རྣམ་དང༌། ཐེག་ཆེན་གཞི་ཤེས་སྦྱོར་བ་ལ་བརྟེན་ནས་ཐུབ་པ་དེ་བཞིན་གཤེགས་པས་དེ་བཞིན་ཉིད་མཆོག་ཏུ་མཁྱེན་པ་དང་ཐུགས་སུ་ཆུད་པའི་ཡེ་ཤེས་དང༌། དེ་བཞིན་ཉིད་དུ་བཏགས་པའི་ཡེ་ཤེས་དང༌། དེ་བཞིན་ཉིད་གཞན་ལ་བསྟན་པའི་ཡེ་ཤེས་ཀྱི་རྣམ་པ་མངོན་སུམ་དུ་རྟོགས་པའི་ཤེས་རྣམ་དེ་རང་རྒྱུ་ཐེག་ཆེན་གཞི་ཤེས་སྦྱོར་བའི་ནུས་པ་ཇི་ལྟ་བ་བཞིན་དུ་མཚོན་པར་བྱེད་པའི་གཞིའི་གནས་ལུགས་མངོན་སུམ་རྟོགས་པའི་ཤེས་རྣམ་ཡིན་པས་གཞི་ཤེས་པའི་ཤེས་མཚན་ཡིན་ནོ། །ཡེ་ཤེས་བཞི་པོ་གང་ ༼༣༩༠༽ ཞེ་ན། དེ་བཞིན་གཤེགས་པས་དེ་བཞིན་ཉིད་རྟོགས་པ་ལ་དབྱེ་ན། ཆོས་ཐམས་ཅད་ཀྱི་དེ་བཞིན་ཉིད་མངོན་པར་རྫོགས་པར་སངས་རྒྱས་པའི་ཡེ་ཤེས་ནི་དེ་བཞིན་ཉིད་ཐུགས་སུ་ཆུད་པའི་ཡེ་ཤེས། ཆོས་ཐམས་ཅད་ཀྱི་དེ་བཞིན་མངོན་པར་རྫོགས་པར་སངས་རྒྱས་པས་དེ་བཞིན་གཤེགས་པར་གྱུར་པའི་ཡེ་ཤེས་ནི་དེ་བཞིན་ཉིད་མཆོག་ཏུ་མཁྱེན་པའི་ཡེ་ཤེས། ཆོས་ཐམས་ཅད་ཀྱི་དེ་བཞིན་ཉིད་སྤྱིའི་མཚན་ཉིད་རང་བཞིན་རྣམ་དག་གི་ངོ་བོ་ལ་མི་འདྲ་བའི་དབྱེ་བ་མེད་པར་མངོན་དུ་གྱུར་པའི་ཚུལ་གྱིས་རྟོགས་པའི་ཡེ་ཤེས་ནི་དེ་བཞིན་ཉིད་དུ་བཏགས་པའི་ཡེ་ཤེས། ཆོས་ཐམས་ཅད་ཀྱི་དེ་བཞིན་ཉིད་རང་གིས་མངོན་པར་རྫོགས་པར་སངས་རྒྱས་ནས་གདུལ་བྱ་གཞན་ལ་ཕྱིན་ཅི་མ་ལོག་པར་གསུངས་པའི་ཡེ་ཤེས་ནི་དེ་བཞིན་ཉིད་བསྟན་པའི་ཡེ་ཤེས་སོ། །གཉིས་པ་ལ་ལམ་ཤེས་ཀྱི་ཤེས་མཚན་ནི། སྟོང་ཉིད་མཚན་མ་མེད་བཅས་དང༌། །ཞེས་བྱ་བ་ལ་སོགས་པས་གསུངས་ཏེ།

འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། གཞི་ཤེས་ཀྱི་ཤེས་མཚན་བསྟན་ནས་དེའི་འོག་ཏུ་ལམ་ཤེས་ཀྱི་སྒོ་ནས་ཤེས་མཚན་བསྟན་པ་ལ་རྒྱུ་མཚན་ཡོད་དེ། གཞིའི་གནས་ལུགས་ཤེས་ནས་ལམ་ཉམས་སུ་ལེན་དགོས་པའི་ཕྱིར། ཚིག་དོན་འབྱེད་པ་ནི། ལམ་ཤེས་པའི་ཤེས་མཚན་བཅུ་དྲུག་ནི་ལམ་ཤེས་ ༼༣༩༡༽ པ་ཉིད་ཀྱིས་བསྡུས་པ་ཡིན་ཏེ། ལམ་ཤེས་པའི་ཤེས་མཚན་བཅུ་དྲུག་གིས་ལམ་ཤེས་ཀྱི་སྦྱོར་བ་རྣམས་ལ་ནུས་པ་ཡོད་པ་ཇི་ལྟ་བ་བཞིན་དུ་མཚོན་པར་བྱེད་པས་སོ། །བཅུ་དྲུག་པོ་གང་ཞེ་ན། །ལམ་ཤེས་སྦྱོར་བ་ལ་བརྟེན་ནས་ལམ་གྱི་གནས་ལུགས་མངོན་སུམ་དུ་རྟོགས་པའི་ཤེས་རྣམ་ནི་ལམ་ཤེས་ཀྱི་ཤེས་མཚན་ཡིན་པས་དེ་དབྱེ་གཞི། དབྱེ་ངོ་ཤེས་རྣམ་བཅུ་དྲུག་གོ །འབྱེད་པའི་རྒྱུ་མཚན་ཡུལ་བཅུ་དྲུག་ཡོད་པས་སོ། །ས་མཚམས་སྔར་བཞིན་ནོ། །དབྱེ་ངོ་དང་ཡུལ་བཅུ་དྲུག་པོ་ནི། ཡུམ་རྣམ་རྫོགས་སྦྱོར་བ་ནི་དེ་ཁོ་ནར་ངོ་བོས་སྟོང་པ་ཉིད་དང༌། རྒྱུ་མཚན་མ་མེད་པའི་དང༌། འབྲས་བུ་ལ་སྨོན་པ་མེད་པའི་དང༌། སྔར་མེད་གསར་དུ་སྐྱེ་བ་མེད་པའི་དང༌། སྔར་ཡོད་གསར་དུ་འགག་མེད་པའི་དང༌། རྩ་བའི་སོགས་ཞེས་བྱ་བའི་སྒྲས་བསྡུས་པ་སྤང་བྱ་ཀུན་ནས་ཉོན་མོངས་པ་མེད་པའི་མཚན་ཉིད་དང༌། གཉེན་པོ་རྣམ་པར་བྱང་བ་མེད་པའི་དང༌། རྒྱུ་རྐྱེན་གྱིས་འདུས་བྱས་པའི་དངོས་པོ་མེད་པའི་དང༌། ཆོས་ཐམས་ཅད་ཀྱི་ངོ་བོ་རང་བཞིན་གྱིས་མྱ་ངན་ལས་འདས་པའི་དང༌། དེ་ཁོ་ནར་གནས་པའི་རྟེན་མེད་པའི་དང༌། ཡུམ་རྣམ་རྫོགས་སྦྱོར་བ་ནི་དེ་ཁོ་ནར་ནམ་མཁའ་ལྟར་འཕོ་འགྱུར་མེད་པའི་མཚན་ཉིད་དེ་དྲུག་དང༌། ལྷ་ལ་སོགས་པའི་འཇིག་རྟེན་གྱི་མཚན་ཉིད་ནི་དེ་ཁོ་ནར་སྟོང་པ་ཉིད་ལ་སོགས་ཡིན་པའི་ཕྱིར་ལྷ་ལ་སོགས་པས་ཆོས་ཉིད་རྣམ་པར་འཁྲུག་པ་མེད་ཅིང་དོར་མི་ནུས་པ་དང༌། སྟོང་ཉིད་ལ་སོགས་པའི་མཚན་ཉིད་དེ་དག་ནི་སྒྱུར་དུ་མེད་ ༼༣༩༢༽ པའི་ཕྱིར་དེ་གཟུགས་ནས་རྣམ་མཁྱེན་གྱི་བར་གྱི་འདུ་མི་བྱེད་པ་དང༌།

མཚན་ཉིད་དེ་དག་ནི་དོན་དམ་པར་སྤྲོས་པ་དང་བྲལ་བའི་ཕྱིར་དེ་དག་དོན་དམ་པར་ཟག་པ་ཡོད་མེད་སོགས་གང་དུ་ཡང་རྣམ་པར་མི་རྟོག་པ་དང༌། ཀུན་རྫོབ་ཏུ་གཟུགས་ནས་རྣམ་མཁྱེན་གྱི་བར་མཚན་ཉིད་ཀྱི་རབ་ཏུ་དབྱེ་བ་དང༌། དོན་དམ་དམ་པར་རང་སྤྱིའི་མཚན་ཉིད་གང་ཡང་མེད་པའི་རྣམ་པའོ། །མདོར་ན། ལམ་ཤེས་ཀྱི་སྦྱོར་བ་ལ་བརྟེན་ནས་སྟོང་པ་ཉིད་ཀྱི་རྣམ་པ་ནས་དོན་དམ་པར་རང་སྤྱིའི་མཚན་ཉིད་གང་ཡང་མེད་པའི་རྣམ་པ་མངོན་སུམ་དུ་རྟོགས་པའི་ཤེས་རྣམ་བཅུ་དྲུག་ལ་ལམ་ཤེས་འཆད་པའི་སྐབས་ཀྱི་ཤེས་པའི་མཚན་ཉིད་ཡིན་པར་ཐུབ་པའི་དབང་པོས་བཞེད་དོ། །ངག་དོན་ནི། ལམ་ཤེས་སྦྱོར་བ་ལ་བརྟེན་ནས་སྟོང་པ་ཉིད་ཀྱི་རྣམ་པ་མངོན་སུམ་དུ་རྟོགས་པའི་ཤེས་རྣམ་ཆོས་ཅན། ལམ་ཤེས་ཀྱི་ཤེས་མཚན་ཡིན་ཏེ། རང་རྒྱུ་ལམ་ཤེས་སྦྱོར་བའི་ནུས་པ་ཇི་ལྟ་བ་བཞིན་མཚོན་པར་བྱེད་པའི་ལམ་གྱི་གནས་ལུགས་མངོན་སུམ་དུ་རྟོགས་པའི་ཤེས་རྣམ་ཡིན་པའི་ཕྱིར། དེས་རིགས་འགྲེའོ། །རྣམ་མཁྱེན་གྱི་ཤེས་མཚན་ནི། དེ་ནི་ཉིད་ཀྱི་ཆོས་བརྟེན་ནས། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། ལམ་ཤེས་ཀྱི་ཤེས་མཚན་བསྟན་ནས་དེའི་འོག་ཏུ་རྣམ་མཁྱེན་ ༼༣༩༣༽ གྱི་སྒོ་ནས་ཤེས་མཚན་བསྟན་པ་ལ་རྒྱུ་མཚན་ཡོད་དེ། ལམ་གྱི་གནས་ལུགས་ཤེས་ནས་རྣམ་མཁྱེན་གྱི་ཆེད་དུ་བྱ་དགོས་པའི་ཕྱིར། ཚིག་དོན་འབྱེད་པ་ནི། རྣམ་མཁྱེན་གྱི་ཤེས་མཚན་བཅུ་དྲུག་ནི་རྣམ་མཁྱེན་གྱིས་བསྡུས་པ་ཡིན་ཏེ། རྣམ་མཁྱེན་གྱི་སྦྱོར་བ་ལ་བརྟེན་ནས་གནས་པ་ལ་སོགས་པ་འདི་རྣམས་ཀྱི་རྣམ་པ་མངོན་སུམ་དུ་རྟོགས་པའི་ཤེས་རྣམ་མཐར་ཐུག་པ་བཅུ་དྲུག་གིས་རྣམ་མཁྱེན་གྱི་སྦྱོར་བ་རྣམས་ནུས་པ་ཡོད་པ་ཇི་ལྟ་བ་བཞིན་དུ་མཚོན་པར་བྱེད་པས་སོ། །བཅུ་དྲུག་པོ་གང་ཞེ་ན། རྣམ་མཁྱེན་གྱི་སྦྱོར་བ་ལ་བརྟེན་ནས་རྣམ་པའི་གནས་ལུགས་མངོན་སུམ་དུ་རྟོགས་པའི་ཤེས་རྣམ་མཐར་ཐུག་པ་ནི་རྣམ་མཁྱེན་གྱི་ཤེས་མཚན་ཡིན་པས་དེ་དབྱེ་གཞི།

དབྱེ་ངོ་ཤེས་རྣམ་བཅུ་དྲུག་གོ །འབྱེད་པའི་རྒྱུ་མཚན་ཡུལ་བཅུ་དྲུག་ཡོད་པས་སོ། །ས་མཚམས་མཚན་ཉིད་པ་སངས་རྒྱས་ས་ཁོ་ན་ན་ཡོད། རྗེས་མཐུན་པ་ཚོགས་སྦྱོར་མཐོང་སྒོམ་ལམ་ནའང་ཡོད་དོ། །ཡུལ་བཅུ་དྲུག་དང་ཤེས་རྣམ་བཅུ་དྲུག་ནི། དེ་བཞིན་གཤེགས་པའི་མཆོག་གི་སྤྲུལ་པའི་སྐུ་དེ་ནི་རང་ཉིད་ཀྱི་ཆོས་སྟོང་ཉིད་སྙིང་རྗེའི་སྙིང་པོ་ཅན་གྱི་ཡུམ་ལ་མངོན་པར་བརྟེན་ནས་མཐོང་བའི་ཆོས་ལ་བདེ་བར་གནས་པའི་རྣམ་པ་དང༌། དེ་ནི་བྱས་པ་ཤེས་ཤིང་བྱས་པ་ཚོར་བས་ཡུམ་ལ་སྒོ་གསུམ་གྱིས་གུས་པར་བྱ་བའི་དང༌། གོང་མའི་གནས་སུ་བཀུར་བས་བླ་མར་བྱ་བའི་དང༌། བསྟོད་བཀུར་ལ་སོགས་པས་མཉེས་པར་བྱེད་པའི་དང༌། ཐོས་བསམ་སྒོམ་གསུམ་གྱིས་ཡུམ་དེ་ལ་མཆོད་པའི་དང༌། དོན་དམ་པར་གུས་པ་ལ་སོགས་ ༼༣༩༤༽ པ་བྱེད་པ་མེད་པའི་དང༌། དེ་བཞིན་གཤེགས་པའི་ཡེ་ཤེས་ཤེས་བྱ་ཐམས་ཅད་དུ་འཇུག་ཅིང་འགྲོ་བའི་དང༌། ཡུམ་རྣམ་རྫོགས་སྦྱོར་བས་དེ་བཞིན་གཤེགས་པ་ལ་ཡོངས་གཅོད་དུ་མ་མཐོང་བའི་དོན་སྟོང་ཉིད་སྟོན་པར་མཛད་པའི་དང༌། ཡུམ་རྣམ་རྫོགས་སྦྱོར་བས་དེ་བཞིན་གཤེགས་པ་ལ་སྤྱིར་འཇིག་རྟེན་སྟོང་པ་ཉིད་ཀྱི་རྣམ་པར་སྟོན་པ་དང༌། བྱེ་བྲག་ཏུ་འཇིག་རྟེན་སྟོང་པ་ཉིད་བརྗོད་པར་མཛད། ཤེས་པར་མཛད། མངོན་སུམ་དུ་མཐོང་བར་མཛད་པ་ལ་གཉིས་ལས། དང་པོ་གཞན་དོན་གྱི་དབང་དུ་བྱ་བ་ནི། དེ་བཞིན་གཤེགས་པའི་མཆོག་གི་སྤྲུལ་པའི་སྐུས་རྣམ་རྫོགས་སྦྱོར་བ་ལ་བརྟེན་ནས་སྟོང་ཉིད་རྟོགས་པའི་ཐོས་བྱུང་གི་ཤེས་རབ་བསྐྱེད་པའི་ཕྱིར་དུ་ཡང་དག་པར་བསྡུས་པའི་གདུལ་བྱ་ཚོགས་ལམ་པ་ལ་གཟུགས་ནས་རྣམ་མཁྱེན་གྱི་བར་གྱི་འཇིག་རྟེན་སྟོང་པ་ཉིད་ཀྱི་རྣམ་པར་བརྗོད་པར་མཛད་པ་དང༌། སྟོང་ཉིད་རྟོགས་པའི་བསམ་བྱུང་གི་ཤེས་རབ་བསྐྱེད་པའི་ཕྱིར་དུ་ཡོངས་སུ་སྨིན་པའི་གདུལ་བྱ་སྦྱོར་ལམ་པ་ལ་འཇིག་རྟེན་སྟོང་པ་ཉིད་ཀྱི་རྣམ་པར་ཤེས་པར་མཛད་པ་དང༌། སྟོང་ཉིད་རྟོགས་པའི་བསྒོམ་བྱུང་གི་ཤེས་རབ་བསྐྱེད་པའི་ཕྱིར་དུ་རྣམ་པར་གྲོལ་བའི་གདུལ་བྱ་མཐོང་སྒོམ་པ་ལ་འཇིག་རྟེན་སྟོང་པ་ཉིད་ཀྱི་རྣམ་པར་མངོན་སུམ་དུ་མཐོང་བར་མཛད་དོ། །གཉིས་པ་རང་དོན་གྱི་དབང་དུ་བྱས་པ་ནི་རྣམ་རྫོགས་སྦྱོར་བས་དེ་བཞིན་གཤེགས་པ་ལ་ཕྱོགས་གཅིག་ཏུ་འཇུག་པ་གཞི་ཤེས་ཀྱི་རྟོགས་པ་ཡར་ལྡན་དུ་བསྐྱེད་པའི་ཕྱིར་དུ་འཇིག་རྟེན་སྟོང་པ་ཉིད་ཀྱི་རྣམ་པ་བརྗོད་པར་མཛད།

རྣམ་ ༼༣༩༥༽ མཁྱེན་གྱི་ཆེད་དུ་བྱེད་པའི་འཇུག་པ་ལམ་ཤེས་ཀྱི་རྟོགས་པ་ཡར་ལྡན་དུ་བསྐྱེད་པའི་ཕྱིར་དུ་འཇིག་རྟེན་སྟོང་པ་ཉིད་ཀྱི་རྣམ་པ་ཤེས་པར་མཛད་དོ། །ཆོས་ཐམས་ཅད་མངོན་སུམ་དུ་བྱེད་པའི་འཇུག་པ་རྣམ་མཁྱེན་གྱི་རྟོགས་པ་བསྐྱེད་པའི་ཕྱིར་དུ་འཇིག་རྟེན་སྟོང་པ་ཉིད་ཀྱི་རྣམ་པ་མངོན་སུམ་དུ་མཐོང་བར་མཛད་དོ། །དུས་ནམ་གྱི་ཚེ་ན། སྔོན་སློབ་པ་ལམ་གྱི་གནས་སྐབས་སུའོ། །དེའི་ཕྱིར་ཡུམ་རྣམ་རྫོགས་སྦྱོར་བ་ནི་དེ་བཞིན་གཤེགས་པ་བསྐྱེད་ཅིང་དེ་བཞིན་གཤེགས་པ་ལ་འཇིག་རྟེན་སྟོན་པ་ཡིན་ནོ། །ངག་དོན་ནི། རྣམ་མཁྱེན་གྱི་སྦྱོར་བ་ལ་བརྟེན་ནས་ཡུམ་རྣམ་རྫོགས་སྦྱོར་བས་དེ་བཞིན་གཤེགས་པ་ལ་གཞི་ཤེས་ཀྱི་རྟོགས་པ་ཡར་ལྡན་དུ་བསྐྱེད་པའི་ཕྱིར་དུ། འཇིག་རྟེན་སྟོང་པ་ཉིད་ཀྱི་རྣམ་པར་བརྗོད་པར་མཛད་པའི་རྣམ་པ་མངོན་སུམ་དུ་རྟོགས་པའི་ཤེས་རྣམ་མཐར་ཐུག་ཆོས་ཅན། རྣམ་མཁྱེན་གྱི་ཤེས་མཚན་ཡིན་ཏེ། རང་རྒྱུ་རྣམ་མཁྱེན་སྦྱོར་བའི་ནུས་པ་ཇི་ལྟ་བ་བཞིན་དུ་མཚོན་པར་བྱེད་པའི་རྣམ་པའི་གནས་ལུགས་མངོན་སུམ་དུ་རྟོགས་པའི་ཤེས་རྣམ་མཐར་ཐུག་ཡིན་པའི་ཕྱིར། དེ་རིགས་འགྲེའོ། །ཡུམ་རྣམ་རྫོགས་སྦྱོར་བས་དེ་བཞིན་གཤེགས་པ་ལ་འཇིག་རྟེན་བསམ་གྱིས་མི་ཁྱབ་པ་ཉིད་དུ་སྟོན་པ་དང༌། རང་གཞན་གྱིས་ཞི་བ་ཉིད་དུ་སྟོན་པ་དང༌། འཇིག་རྟེན་ལ་མངོན་ཞེན་འགོག་པ་དང༌། འཇིག་རྟེན་ལ་འདི་དང་ཕ་རོལ་གྱི་མཚན་མར་འཛིན་པའི་འདུ་ཤེས་འགོག་པའི་རྣམ་པའོ། ། ༼༣༩༦༽ མདོར་ན། རྣམ་མཁྱེན་གྱི་སྦྱོར་བ་ལ་བརྟེན་ནས་གནས་པའི་རྣམ་པ་ནས་འདུ་ཤེས་འགོག་པའི་རྣམ་པ་མངོན་སུམ་དུ་རྟོགས་པའི་ཤེས་རྣམ་མཐར་ཐུག་བཅུ་དྲུག་ལ་རྣམ་མཁྱེན་འཆད་པའི་སྐབས་འདིར་ཤེས་པའི་མཚན་ཉིད་ཅེས་བཤད་དོ། །གཉིས་པ་ཁྱད་པར་གྱི་མཚན་ཉིད་ལ་གསུམ་ལས་མཚམས་སྦྱར་བ་ནི། དེ་བཞིན་གཤེགས་པ་འབྱུང་བ་དང་ཞེས་པ་ནས། ཤེས་པའི་མཚན་ཉིད་ཅེས་བཤད་དོ་ཞེས་པའི་བར་གྱིས་ཚིགས་བཅད་དགུ་ཆོས་ཅན།

ཁྱོད་ཀྱིས་ཤེས་པའི་མཚན་ཉིད་དེ་མཁྱེན་གསུམ་གྱི་སྦྱོར་བའི་སྤྱིའི་ངོ་བོ་ཉིད་དུ་བརྗོད་དེ། ཁྱོད་ཀྱིས་ཤེས་པའི་མཚན་ཉིད་དེ་མཁྱེན་གསུམ་གྱི་སྦྱོར་བའི་ཐུན་མོང་གི་མཚན་ཉིད་དུ་བསྟན་པ་དེ་ལྟར་ན་སྟེ་དེའི་ཕྱིར་རོ། །ཤེས་བྱ་ཆོས་ཅན། ཤེས་མཚན་བརྗོད་ནས་ཤེས་མཚན་གྱི་འོག་ཏུ་བར་སྐབས་ཀྱི་ཚིགས་བཅད་བཞིས་ཁྱད་པར་གྱི་མཚན་ཉིད་བསྟན་པ་ལ་རྒྱུ་མཚན་ཡོད་དེ། ཤེས་པའི་མཚན་ཉིད་ཡོངས་སུ་བཅད་པ་སྟེ་མཚོན་པར་བྱ་བ་སྦྱོར་བ་རྣམས་ཀྱི་ཁྱད་པར་ཤེས་པར་བྱ་བ་ཡིན་པས་སོ། །གཉིས་པ་བསྡུས་དོན་ནི། བྱམས་མགོན་ཆོས་ཅན། བསམ་གྱིས་ ༼༣༩༧༽ མི་ཁྱབ་པ་དང་མི་མཉམ་པ་ལ་སོགས་པའི་ཁྱད་པར་གྱིས་ཁྱད་པར་དུ་བྱས་པའི་བདེན་བཞིའི་ཡུལ་ཅན་གྱི་ཐེག་ཆེན་གྱི་མཐོང་ལམ་བཟོད་ཤེས་སྐད་ཅིག་མ་བཅུ་དྲུག་གི་སྒོ་ནས་ཁྱད་པར་གྱི་མཚན་ཉིད་བཤད་པ་ལ་རྒྱུ་མཚན་དང་དགོས་པ་ཡོད་དེ། དེའི་སྒོ་ནས་དེ་བཤད་པས་ཐེག་ཆེན་གྱི་ལམ་དེ་ཐེག་དམན་གྱི་ལམ་ལས་ཁྱད་ཞུགས་པར་ཤེས་པའི་ཕྱིར། ཐེག་ཆེན་མཐོང་ལམ་གྱི་ཁྱད་པར་དུ་བྱེད་ཆོས་བསམ་གྱིས་མི་ཁྱབ་པ་ལ་སོགས་པའི་ཁྱད་པར་དུ་འཕགས་ཆོས་བཅུ་དྲུག་ཆོས་ཅན། ཁྱད་པར་གྱི་མཚན་ཉིད་ཡིན་ཏེ། རང་རྒྱུ་ལམ་ཤེས་དང་རྣམ་མཁྱེན་གྱི་སྦྱོར་བ་གཉིས་ཉན་རང་གི་ལམ་ལས་ཁྱད་པར་དུ་འཕགས་པ་ཇི་ལྟ་བ་བཞིན་དུ་མཚོན་པར་བྱེད་པའི་འཕགས་ཆོས་ཡིན་པས་སོ། །གསུམ་པ་རྒྱས་བཤད་ནི། བསམ་མི་ཁྱབ་དང་མི་མཉམ་དང༌། །ཞེས་བྱ་བ་ལ་སོགས་པ་གསུངས་ཏེ། འདི་ལ་མཚམས་སྦྱར་བ་ནི། བསམ་མི་ཁྱབ་དང་མི་མཉམ་དང༌། །ཞེས་སོགས་བར་སྐབས་ཀྱི་ཚིགས་བཅད་གསུམ་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་ཡང་བསམ་གྱི་མི་ཁྱབ་པ་ལ་སོགས་པའི་ཁྱད་པར་གང་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ལ། དངོས་བསྟན་ཐེག་ཆེན་གྱི་ལམ་ཉན་རང་གི་ལམ་ལས་ཁྱད་ཞུགས་པའི་བྱེད་ཆོས། ཉན་རང་གི་ལམ་དམན་པའི་བྱེད་ཆོས་རྩ་ཚིག་གིས་དངོས་སུ་མ་བཤད་པའི་རྒྱུ་མཚན་ནོ། །དང་པོ་ནི།

༼༣༩༨༽ སྡུག་བསྔལ་ལ་སོགས་པའི་བདེན་བཞིའི་ཡུལ་ཅན་ཐེག་ཆེན་གྱི་མཐོང་ལམ་བཟོད་ཤེས་སྐད་ཅིག་མ་བཅུ་དྲུག་རྣམས་དང༌། བྱང་ཆུབ་སེམས་དཔའི་ལམ་ཤེས་དང༌། སོགས་པས་སངས་རྒྱས་ཀྱི་རྣམ་མཁྱེན་དུ་གྱུར་པའི་ལམ་འདི། གཞན་ཉན་ཐོས་དང་རང་སངས་རྒྱས་ཀྱི་ལམ་རྣམས་ལས་ཁྱད་པར་དུ་འཕགས་པའི་ལམ་ཡིན་པས་ཉན་རང་གི་ལམ་ལས་ཁྱད་ཞུགས་པ་ཡིན་ནོ། །གང་གི་སྒོ་ནས་ན། ཁྱད་པར་བཅུ་དྲུག་གི་སྒོ་ནས་སོ། །དེ་ཅི་ལྟ་བུ་ཞེ་ན། ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་ཤེས་པའི་བཟོད་པ་ནི་ཕྱིའི་ཡོངས་འཛིན་རྫོགས་པའི་སངས་རྒྱས་དང༌། བྱང་སེམས་གོང་མས་ཐེག་པ་ཆེན་པོར་ལེགས་པར་ཡོངས་སུ་བཟུང་བ་ལས་བྱུང་བའི་ཤེས་རབ་དང༌། གཞན་དོན་དུ་འཁོར་བར་དངོས་སུ་འཇུག་ནུས་པའི་སྙིང་རྗེ་ཆེན་པོ་གཉིས་ཀྱི་སྟོབས་ཀྱིས་སྡུག་བསྔལ་བདེན་པའི་ཆོས་ཉིད་བསམ་གྱིས་མི་ཁྱབ་པའི་རྣམ་པ་མངོན་སུམ་དུ་རྟོགས་པས་ཉན་རང་གི་ལམ་རྣམས་ལས་ཁྱད་པར་དུ་འཕགས་པ་ཡིན་ནོ། །ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་ཤེས་པའི་ཡེ་ཤེས་དང༌། རྗེས་བཟོད་རྗེས་ཤེས་ནི་དེ་ལྟ་བུའི་ཐབས་ཤེས་གཉིས་ཀྱི་སྟོབས་ཀྱིས་སྡུག་བསྔལ་བདེན་པའི་ཆོས་ཉིད་མི་མཉམ་པ་དང༌། གཞལ་བ་དང༌། བགྲང་བ་ལས་ཡང་དག་པར་འདས་པའི་རྣམ་པ་མངོན་སུམ་དུ་རྟོགས་པས་མན་འདྲ། དེ་ཡུལ་རྟོགས་ཚུལ་གྱི་སྒོ་ནས་ཁྱད་པར་དུ་འཕགས་པའོ། །འབྲས་བུ་སྒོ་ནས་ཁྱད་པར་འཕགས་པ་ནི། ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་བཟོད་ནི་དེ་ 

༼༣༩༩༽ ལྟ་བུའི་ཐབས་ཤེས་ཀྱི་སྟོབས་ཀྱིས་དེ་བཞིན་གཤེགས་པ་ཉིད་དང༌། སངས་རྒྱས་ཉིད་དང༌། རང་བྱུང་ཉིད་དང༌། རྣམ་པ་ཐམས་ཅད་མཁྱེན་པ་ཉིད་བསྐྱེད་པས་ན། ཉན་རང་གིས་བསམ་གྱིས་མི་ཁྱབ་པའི་བྱ་བ་དང་ལྡན་པས་ཉན་རང་གི་ལམ་རྣམས་ལས་ཁྱད་པར་དུ་འཕགས་པ་ཡིན་ནོ། །ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་ཤེས་རྗེས་བཟོད་རྗེས་ཤེས་ནི་དེ་ལྟ་བུའི་ཐབས་ཤེས་ཀྱི་སྟོབས་ཀྱིས་དེ་བཞིན་གཤེགས་པ་ཉིད་དང༌། སངས་རྒྱས་ཉིད་དང༌། རང་བྱུང་ཉིད་དང༌། རྣམ་པ་ཐམས་ཅད་མཁྱེན་པ་ཉིད་སྐྱེད་པས་ཉན་རང་དང་མི་མཉམ་པ་དང༌། ཉན་རང་གིས་གཞལ་བ་དང༌། ཉན་རང་གིས་བགྲངས་ལས་ཡང་དག་པར་འདས་པའི་བྱ་བ་དང་ལྡན་པས་མན་འདྲ། དེ་ལ་དེ་བཞིན་གཤེགས་པ་ནི་མེ་ལོང་ལྟ་བུའི་ཡེ་ཤེས། སངས་རྒྱས་ནི་མཉམ་ཉིད། རང་བྱུང་ནི་སོ་སོར་རྟོག་པ། རྣམ་པ་ཐམས་ཅད་ནི་བྱ་བ་གྲུབ་པའི་ཡེ་ཤེས་སོ། །ཐེག་ཆེན་མཐོང་ལམ་ཀུན་འབྱུང་ལ་ཆོས་བཟོད། ཆོས་ཤེས། རྗེས་བཟོད། རྗེས་ཤེས་བཞི་ནི། རིམ་པ་བཞིན་དུ་དེ་ལྟ་བུའི་ཐབས་ཤེས་ཀྱི་སྟོབས་ཀྱིས་འཕགས་པའི་གང་ཟག་ཐམས་ཅད་ཀྱི་རྟོགས་པའི་རིགས་ཚང་བར་སྡུད་པ་དང༌། སྐྱེས་བུ་མཁས་པས་རིག་པར་བྱ་བ་ཇི་ལྟ་ཇི་སྙེད་པའི་དོན་ལ་འཇུག་ཅིང་ཞུགས་པ་དང༌། ཉན་རང་དང་སྤྱོད་ཡུལ་ཐུན་མོང་མ་ཡིན་པའི་ཆོས་ཐེག་ཆེན་གྱི་ལྟ་སྤྱོད་ཟབ་མོ་ཡོངས་སུ་ཤེས་པ་དང༌། ཐེག་ཆེན་རང་གི་ལུགས་ཡུམ་ཟབ་མོ་སྒོམ་པ་ལ་ལྟོས་པའི་མངོན་པར་ཤེས་པ་ཤིན་ཏུ་མྱུར་བའི་ཤེས་པ་ ༼༤༠༠༽ ཡིན་པས་མན་འདྲ། ཐེག་ཆེན་གྱི་མཐོང་ལམ་འགོག་པ་ལ་ཆོས་བཟོད་ཆོས་ཤེས་རྗེས་བཟོད་རྗེས་ཤེས་བཞི་ནི། དེའི་སྟོབས་ཀྱིས་བདེན་གཉིས་ལ་བརྟེན་པའི་ཆོས་ཐམས་ཅད་དོན་དམ་པར་བྲི་གང་མེད་པའི་ངོ་བོར་རྟོགས་པ་དང༌། འཁོར་གསུམ་རྣམ་དག་གི་སྒོ་ནས་སྦྱིན་སོགས་ཕར་ཕྱིན་དྲུག་བརྩོན་འགྲུས་ཆེན་པོས་དྲག་ཏུ་བསྒྲུབ་པ་དང༌། ཡང་དག་པའི་སྦྱོར་བས་བསྐལ་པ་དུ་མར་བསྒྲུབ་པ་འབྲས་བུ་ཚོགས་གཉིས་ཡང་དག་པར་འགྲུབ་པ་དང་ཆོས་ཐམས་ཅད་ལ་ཅིར་ཡང་མི་རྟོག་པར་དམིགས་པས་མན་འདྲ།

ཐེག་ཆེན་མཐོང་ལམ་ལམ་ལ་ཆོས་བཟོད་ཆོས་ཤེས་རྗེས་བཟོད་རྗེས་ཤེས་བཞི་ནི། རིམ་པ་བཞིན་དུ་དེའི་སྟོབས་ཀྱིས་ཆོས་དབྱིངས་ཀྱི་ངོ་བོ་ཉིད་བྱང་ཆུབ་སེམས་དཔའི་སྐྱེ་མཆེད་དྲུག་གི་ཆོས་དབྱིངས་ལ་དངོས་སུ་བརྟེན་པ་དང༌། སྨོན་ལམ་ལ་སོགས་པའི་ཕར་ཕྱིན་ཡོངས་སུ་རྫོགས་པར་བྱེད་པའི་རྒྱུ་ཚོགས་མཐའ་དག་གི་རིགས་ཚང་བར་ཐོབ་པ་དང༌། ཐེག་ཆེན་དགེ་བའི་བཤེས་གཉེན་གྱི་ཐབས་མཁས་ཀྱིས་ཐེག་པ་ཆེན་པོར་དངོས་སུ་ཡོངས་སུ་བཟུང་བ་དང༌། རང་དོན་དུ་མངོན་པར་ཞེན་པའི་རོ་མྱང་བ་མེད་པར་སྦྱིན་སོགས་རྣམས་སེམས་ཅན་ཐམས་ཅད་ཀྱི་དོན་དུ་མི་དམིགས་པའི་ཚུལ་གྱིས་རྫོགས་པའི་བྱང་ཆུབ་ཏུ་བསྔོས་པས་མན་འདྲ། ངག་དོན་ནི། ཐེག་ཆེན་མཐོང་ལམ་ལམ་ལ་རྗེས་སུ་ཤེས་པའི་བཟོད་པ་ཆོས་ཅན། ཉན་རང་གི་ལམ་ལས་ཁྱད་པར་དུ་འཕགས་པ་ཡིན་ཏེ། ཕྱིའི་ཡོངས་འཛིན་རྫོགས་པའི་སངས་རྒྱས་ཀྱི་མཆོག་གི་སྤྲུལ་པའི་སྐུས་ཐེག་པ་ཆེན་པོར་ཡོངས་སུ་ ༼༤༠༡༽ བཟུང་བ་ལས་བྱུང་བའི་ཤེས་རབ་དང༌། གཞན་དོན་དུ་འཁོར་བར་དངོས་སུ་འཇུག་ནུས་པའི་སྙིང་རྗེ་ཆེན་པོ་གཉིས་ཀྱི་སྟོབས་ཀྱིས་རང་དོན་དུ་ཞེན་པའི་རོ་མྱང་བ་མེད་པར་སྦྱིན་སོགས་རྣམས་སེམས་ཅན་ཐམས་ཅད་ཀྱི་དོན་དུ་མི་དམིགས་པའི་ཚུལ་གྱིས་རྫོགས་པའི་བྱང་ཆུབ་ཏུ་བསྔོས་པའི་ཕྱིར། དེས་གོང་མ་ཐམས་ཅད་རིགས་འགྲེའོ། །གཉིས་པ་ནི། ཁ་ཅིག་ན་རེ། འདི་ཉན་རང་གི་ལམ་དམན་པའི་བྱེད་ཆོས་ཀྱང་རྩ་ཚིག་གིས་ཟིན་པར་འཆད་རིགས་པ་མ་ཡིན་ནམ། གཞན་དུ་ཁྱད་པར་ཁོང་དུ་ཆུད་པར་མི་འགྱུར་རོ་ཞེ་ན། ཐེག་ཆེན་གྱི་ལམ་ནི་ཁྱད་པར་བཅུ་དྲུག་གི་སྒོ་ནས་ཉན་རང་གི་ལམ་ལས་ཁྱད་ཞུགས་པ་དེའི་ཕྱིར། ཤེས་བྱ་ཆོས་ཅན། ཁྱད་མཚན་འཆད་པའི་སྐབས་འདིར་ཉན་རང་གི་ལམ་དམན་པའི་བྱེད་ཆོས་རྩ་ཚིག་གིས་དངོས་སུ་ཟིན་པར་མ་བཤད་པ་རྒྱུ་མཚན་ཡོད་དེ། ཉན་རང་དེ་དག་གི་ལམ་ནི་སྔར་ཇི་སྐད་པའི་ཁྱད་པར་དང་བྲལ་བར་དོན་དུ་མངོན་པར་ཞེན་པ་སྐྱེ་བ་དང༌།

ཐེག་ཆེན་གྱི་ཡོངས་འཛིན་གྱིས་ཐེག་པ་ཆེན་པོར་དངོས་སུ་འཛིན་པ་དང་བྲལ་བ་ལ་སོགས་པ་སྔར་ལས་ཟློག་པའི་མཚན་ཉིད་ཀྱིས་ཤུགས་ཀྱིས་གོ་སླ་བའི་ཕྱིར་རོ། །གསུམ་པ་བྱེད་མཚན་རྒྱས་པར་བཤད་པ་ནི། ཕན་དང་བདེ་དང་ ༼༤༠༢༽ སྐྱོབ་པ་དང༌། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཕན་དང་བདེ་དང་སྐྱོབ་པ་དང༌། །ཞེས་སོགས་ཀྱི་ཚིགས་བཅད་གཉིས་ཆོས་ཅན། ཁྱོད་ཀྱིས་བྱེད་མཚན་བསྟན་པ་ལ་དགོས་པ་ཡོད་དེ། ཁྱོད་ཀྱིས་དེ་བསྟན་པས་ཁྱད་མཚན་གྱིས་མཚོན་པའི་སྦྱོར་བ་རྣམས་ཀྱི་བྱེད་པ་གང་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ལ་གཉིས་ལས། ཕྱེ་སྟེ་བཤད་པ་ལ་གསུམ་ལས། གཞི་ཤེས་ཀྱི་སྦྱོར་བའི་བྱེད་པ་ནི། རྫོགས་པའི་སངས་རྒྱས་ཀྱི་མཆོག་གི་སྤྲུལ་པའི་སྐུས་ཐེག་ཆེན་གཞི་ཤེས་སྦྱོར་བ་ལ་བརྟེན་ནས་མིས་མཚོན་པའི་རང་གི་གདུལ་བྱ་རྣམས་ལ་དུས་ལ་བབ་པ་ན། སྐལ་བ་ཇི་ལྟ་བ་བཞིན་དུ་མ་འོངས་པའི་ཕན་པ་རྒྱུད་ལྔ་ལས་བཀྲོལ་ནས་མྱང་འདས་ལ་འགོད་པ་ཡང་དག་པར་སྒྲུབ་པའི་དོན་གྱི་ཕན་པའི་བྱེད་པ་མཛད་དོ། །ཚེ་འདིའི་བདེ་བ། སྡུག་བསྔལ་དང་ཡིད་མི་བདེ་དང་འཁྲུག་པ་ལས་བཀྲོལ་ནས་མྱང་འདས་ལ་འགོད་པ་དང༌། སྡུག་བསྔལ་མེད་པ་ཟག་བཅས་ཀྱི་ལས་ཀྱི་རྣམ་པར་སྨིན་པ་མ་ཡིན་པ་ཟག་མེད་ཀྱི་བདེ་བ་དང༌། འཁོར་བའི་སྡུག་བསྔལ་སྐྱོབ་ཅིང་དེ་དག་སྤང་བའི་ཕྱིར་དུ་ཆོས་སྟོན་པ་ཡང་དག་པར་སྒྲུབ་པའི་དོན་གྱི་སོགས་པ་བདེ་བ་དང་སྐྱོབ་པའི་བྱེད་པ་མཛད་དོ། །མདོར་ན་ཐེག་ཆེན་གྱི་གཞི་ཤེས་སྦྱོར་བ་ལ་ཕན་པ་དང་བདེ་བ་དང་སྐྱོབ་པའི་བྱེད་པ་རྣམ་པ་གསུམ་མོ། །ངག་དོན། རྫོགས་པའི་སངས་རྒྱས་ཀྱི་མཆོག་གི་སྤྲུལ་པའི་སྐུ་ཆོས་ཅན། རང་གི་གདུལ་བྱ་རྣམས་ལ་སྐྱོབ་པའི་བྱེད་པ་ ༼༤༠༣༽ མཛད་དེ། གཞི་ཤེས་སྦྱོར་བ་ལ་བརྟེན་ནས་རང་གི་གདུལ་བྱ་རྣམས་ལ་དུས་ལ་བབ་པ་ན་སྐལ་བ་ཇི་ལྟ་བ་བཞིན་དུ་ཟག་མེད་ཀྱི་བདེ་བ་ཡང་དག་པར་སྒྲུབ་པར་མཛད་པའི་ཕྱིར།

དེས་སྔ་ཕྱི་རིགས་འགྲེའོ། །གཉིས་པ་ལམ་ཤེས་ཀྱི་སྦྱོར་བའི་བྱེད་པ་ནི། རྫོགས་པའི་སངས་རྒྱས་མཆོག་གི་སྤྲུལ་པའི་སྐུས་ལམ་ཤེས་ཀྱི་སྦྱོར་བ་ལ་བརྟེན་ནས་རང་གི་གདུལ་བྱ་རྣམས་ལ་དུས་ལ་བབ་པ་ན་སྐལ་བ་ཇི་ལྟ་བ་བཞིན་དུ་གཏན་དུ་ཕན་པ་སྐྱེ་རྒ་ན་འཆི་སོགས་ལས་བཀྲོལ་ནས་ལྷག་མེད་ཀྱི་མྱང་འདས་ལ་འགོད་པ་དང༌། སྡུག་བསྔལ་གྱི་རྒྱུ་ཟློག་པ་ཆོས་ཐམས་ཅད་འདྲེ་བ་དང༌། འབྲེལ་བ་དང༌། སྐྱེ་འགག་མེད་པའི་ཆོས་སྟོན་པ་དང༌། འཁོར་འདས་རང་བཞིན་མ་དམིགས་པར་མཉམ་པ་ཉིད་དུ་རྟོགས་པ་ཡང་དག་པར་ཉེ་བར་སྒྲུབ་པའི་དོན་གྱིས་རིམ་པ་བཞིན་དུ་རང་གི་གདུལ་བྱ་རྣམས་ལ་སྐྱབས་དང་གནས་དང་དཔུང་གཉེན་མཛད་དོ། །རྫོགས་པའི་སངས་རྒྱས་ཀྱི་མཆོག་གི་སྤྲུལ་པའི་སྐུས་ལམ་ཤེས་ཀྱི་སྦྱོར་བ་ལ་བརྟེན་ནས་རང་གི་གདུལ་བྱ་རྣམས་ལ་དུས་ལ་བབ་པ་ན་སྐལ་བ་ཇི་ལྟ་བ་བཞིན་དུ་རང་གཞན་གྱི་དོན་དུ་ཐོབ་པའི་རྟེན་གྱི་ངོ་བོ་ཆོས་ཐམས་ཅད་སྔོན་དང་ཕྱི་མཐའ་ཡོངས་སུ་ཆད་པ་སྒྱུ་མ་ལྟར་རྟོགས་པ་ཡང་དག་པར་ཉེ་བར་སྒྲུབ་པའི་དོན་གྱིས་རང་གི་གདུལ་བྱ་རྣམས་ལ་གླིང་གི་བྱེད་པ་མཛད་དོ། །ངག་དོན། རྫོགས་པའི་སངས་རྒྱས་ཀྱི་མཆོག་གི་སྤྲུལ་པའི་སྐུ་ཆོས་ཅན། རང་གི་གདུལ་བྱ་རྣམས་ལ་གླིང་གི་བྱེད་པ་མཛད་དེ། ལམ་ཤེས་སྦྱོར་བ་ལ་བརྟེན་ནས་རང་གི་ ༼༤༠༤༽ གདུལ་བྱ་རྣམས་ལ་དུས་ལ་བབ་པ་ན་སྐལ་བ་ཇི་ལྟ་བ་བཞིན་དུ་ཆོས་ཐམས་ཅད་སྔོན་དང་ཕྱི་མའི་མཐའ་ཡོངས་སུ་ཆད་པ་སྒྱུ་མ་ལྟ་བུར་རྟོགས་པ་ཡང་དག་པར་བསྒྲུབ་པར་མཛད་པའི་ཕྱིར། ཁྱབ་སྟེ། ཆོས་ཐམས་ཅད་སྔོན་དང་ཕྱི་མའི་མཐའ་ཡོངས་སུ་ཆད་པ་སྒྱུ་མ་ལྟ་བུར་རྟོགས་པ་ནི། སྔོན་དང་ཕྱི་མཐའ་ཞེན་པའི་སྲེད་པའི་རླན་ལས་གྲོལ་བས་ཆུས་ཡོངས་སུ་བསྐོར་བའི་དབུས་ཀྱི་སྐམ་ས་གླིང་ཞེས་པ་དང་ཆོས་མཚུངས་པའི་ཕྱིར་རོ། །རྫོགས་པའི་སངས་རྒྱས་ཀྱི་མཆོག་གི་སྤྲུལ་པའི་སྐུས་ལམ་ཤེས་ཀྱི་སྦྱོར་བ་ལ་བརྟེན་ནས་རང་གི་གདུལ་བྱ་རྣམས་ལ་དུས་ལ་བབ་པ་ན་སྐལ་བ་ཇི་ལྟ་བ་བཞིན་དུ་གཞན་དོན་སྒྲུབ་པ་ཆོས་ཐམས་ཅད་དེ་ཁོ་ནར་སྐྱེ་འགག་སྤང་གཉེན་དང་བྲལ་བའི་ཆོས་སྟོན་པའི་ཕྱིར་དང༌།

འབད་རྩོལ་མེད་པར་སེམས་ཅན་གྱི་དོན་ལྷུན་གྱིས་གྲུབ་པར་འཇུག་པ་དང༌། ཐེག་པ་གསུམ་གྱིས་ངེས་པར་འབྱུང་བའི་འབྲས་བུ་རྫོགས་པའི་བྱང་ཆུབ་རྫོགས་སྨིན་མ་སྦྱངས་པར་མངོན་སུམ་དུ་མི་བྱེད་པར་གཞན་དོན་བྱེད་པ་ཡང་དག་པར་ཉེ་བར་སྒྲུབ་པའི་དོན་གྱིས་རིམ་པ་བཞིན་དུ་རང་གི་གདུལ་བྱ་རྣམས་ལ་ཡོངས་འདྲེན་དང་ལྷུན་གྱིས་གྲུབ་པ་དང་ངེས་པར་འབྱུང་བའི་བྱེད་པ་མཛད་དོ། །མདོར་ན། ལམ་ཤེས་སྦྱོར་བ་ལ་སྐྱབས་དང༌། །སོགས་པ་གནས་དང་དཔུང་གཉེན་དང་གླིང་དང་ཡོངས་འདྲེན་དང་ལྷུན་གྱིས་གྲུབ་པ་དང་ངེས་པར་འབྱུང་བའི་བྱེད་པ་བདུན་ནོ། །གསུམ་པ་རྣམ་མཁྱེན་གྱི་སྦྱོར་བའི་བྱེད་པ་ནི། རྫོགས་པའི་སངས་ ༼༤༠༥༽ རྒྱས་ཀྱི་མཆོག་གི་སྤྲུལ་པའི་སྐུས་རྣམ་མཁྱེན་སྦྱོར་བ་ལ་བརྟེན་ནས་རང་གི་གདུལ་བྱ་རྣམས་ལ་དུས་ལ་བབ་པ་ན་སྐལ་བ་ཇི་ལྟ་བ་བཞིན་དུ་རྣམ་པ་ཐམས་ཅད་མཁྱེན་པ་ཉིད་ཀྱི་ཆོས་སྟོབས་བཅུ་ལ་སོགས་པ་ཐམས་ཅད་སྟོན་པ་ཡང་དག་པར་ཉེ་བར་སྒྲུབ་པའི་དོན་གྱིས་རང་གི་གདུལ་བྱ་རྣམས་ལ་བརྟེན་གྱི་བྱེད་པ་མཛད་དོ། །མདོར་ན། རྣམ་མཁྱེན་གྱི་སྦྱོར་བ་ལ་རྟེན་གྱི་མཛད་པ་གཅིག་གོ །བྱང་སེམས་ཆེན་པོ་རྣམས་ལ་ཡང་སྦྱོར་མཛོད། གཉིས་པ་བསྡུས་ཏེ་བསྟན་པ་ནི། གོང་དུ་བསྟན་པ་དེ་ལྟ་བུའི་བྱེད་པའི་རྣམ་པ་འདི་ནི་མཚན་གཞི། བྱེད་མཚན་ཡིན་པར་མཚོན། ཁྱོད་ཀྱིས་རང་རྒྱུ་མཁྱེན་གསུམ་སྦྱོར་བའི་ནུས་པ་ཇི་ལྟ་བ་བཞིན་མཚོན་པར་བྱེད་པའི་ཕྲིན་ལས་ཡིན་པས་སོ། །དབྱེ་ན་གོང་དུ་བསྟན་པ་བཅུ་གཅིག་ས་མཚམས་ཐེག་ཆེན་ཚོགས་ལམ་ནས་སངས་རྒྱས་སའི་བར་ན་ཡོད། བཞི་པ་ངོ་བོ་ཉིད་ཀྱི་མཚན་ཉིད་ནི། །ཉོན་མོངས་རྟགས་དང་མཚན་མ་དང༌། །ཞེས་བྱ་བ་ལ་སོགས་པས་གསུངས་ཏེ་འདི་ལ་མཚམས་སྦྱར་བ་ནི། ཉོན་མོངས་རྟགས་དང་མཚན་མ་དང༌། །ཞེས་སོགས་ཀྱི་ཚིགས་བཅད་གསུམ་ཆོས་ཅན། ཁྱོད་ཀྱིས་ངོ་བོ་ཉིད་ཀྱི་མཚན་ཉིད་བསྟན་པ་ལ་དགོས་པ་ཡོད་དེ། ཁྱོད་ཀྱིས་དེ་བསྟན་པས་བྱེད་པའི་མཚན་ཉིད་ཀྱི་བྱེད་ལས་ཤེས་པར་བྱས་པའི་སྦྱོར་བ་རྣམས་ཀྱི་ངོ་བོ་ཉིད་གང་ཡིན་སྙམ་པའི་དོགས་པ་སེལ་བའི་ཕྱིར།

ཚིག་དོན་འབྱེད་པ་ལ་གཉིས་ལས། དང་པོ་ ༼༤༠༦༽ ཕྱེ་སྟེ་བཤད་པ་ལ་གསུམ་ལས་དང་པོ་གཞི་ཤེས་སྦྱོར་བའི་ངོ་བོ་ཉིད་ནི། ཉོན་མོངས་པ་མངོན་གྱུར་པས་སྟོང་པ་ཉིད་ཀྱིས་དེས་དབེན་པའི་གཞི་ཤེས་ཀྱི་སྦྱོར་བའི་ངོ་བོ་ཉིད་ནི་མཁྱེན་པ་གསུམ་གྱི་སྦྱོར་བ་དེ་མཚོན་པར་བྱ་བ་མཚན་ཉིད་དང་ལྡན་པ་ཇི་ལྟ་བ་བཞིན་དུ་མཚོན་པར་བྱེད་པའི་རྟོགས་པ་ཡིན་པས་མཚན་ཉིད་བཞི་པ་ངོ་བོ་ཉིད་ཀྱི་མཚན་ཉིད་ཡིན་ནོ། །ཉོན་མོངས་པ་ནི་འདོད་ཆགས་དང་ཞེ་སྡང་ལ་སོགས་པའི་རྩ་ཉོན་དྲུག ཉེ་ཉོན་ཉི་ཤུའོ། །ཉོན་མོངས་པ་དེའི་རྟགས་ཏེ་འབྲས་བུ་གནས་ངན་ལེན་མངོན་གྱུར་པས་སྟོང་པས་དེས་དབེན་པའི་གཞི་ཤེས་སྦྱོར་བའི་ངོ་བོ་ཉིད་ནི་མན་འདྲ། ཉོན་མོངས་ཀྱི་འབྲས་བུ་གནས་ངན་ལེན་ནི། ལུས་ཀྱི་གནས་ངན་ལེན་སྲོག་གཅོད་པ་ལ་སོགས་པ་གསུམ། ངག་གི་རྫུན་སྨྲ་སོགས་བཞི། སེམས་ཀྱི་གནོད་སེམས་ལ་སོགས་པ་གསུམ་མོ། །ཉོན་མོངས་ཀྱི་མཚན་མ་རྒྱུ་ཚུལ་བཞིན་མ་ཡིན་པ་ཡིད་ལ་བྱེད་པ་མངོན་གྱུར་པས་སྟོང་པས་དེས་དབེན་པའི་གཞི་ཤེས་ཀྱི་སྦྱོར་བའི་ངོ་བོ་ཉིད་ནི་མན་འདྲ། མི་མཐུན་ཕྱོགས་དང་གཉེན་པོ་ལ་བླང་དོར་དུ་ཞེས་པའི་ཤེས་སྒྲིབ་མངོན་གྱུར་པས་སྟོང་པས་དེས་དབེན་པའི་གཞི་ཤེས་ཀྱི་སྦྱོར་བའི་ངོ་བོ་ཉིད་ནི་མན་འདྲ། དེ་ལ་མི་མཐུན་ཕྱོགས་ནི་འདོད་ཆགས་ལ་སོགས་པའི་ཀུན་ནས་ཉོན་མོངས་པ་དང༌། གཉེན་པོར་འདོད་ཆགས་དང་བྲལ་བ་ལ་སོགས་པ་རྣམ་པར་བྱང་བ་རྣམས་སོ། །མདོར་ན་ཐེག་ཆེན་གྱི་ཐམས་ཅད་ཤེས་པ་ཉིད་ཀྱི་སྦྱོར་བའི་ངོ་བོ་ཉིད་བཞིའོ། ། ༼༤༠༧༽ གཉིས་པ་ལམ་ཤེས་པའི་སྦྱོར་བའི་ངོ་བོ་ཉིད་ནི། དོན་དམ་པར་མེད་ཀྱང་ཀུན་རྫོབ་ཏུ་མྱ་ངན་ལ་འདའ་བར་དཀའ་བའི་སེམས་ཅན་མཐའ་ཡས་པའི་ཆེད་དུ་གོ་ཆ་བགོས་པས་བྱ་དཀའ་བའི་གོ་ཆ་བགོས་པའི་ལམ་ཤེས་ཀྱི་སྦྱོར་བའི་ངོ་བོ་ཉིད་ནི་མན་འདྲ། ཐེག་ཆེན་ལས་གཞན་དམན་པའི་ཐེག་པ་གཉིས་སུ་མི་ལྟུང་བར་རྫོགས་པའི་བྱང་ཆུབ་ཏུ་བགྲོད་པས་མཐའ་གཅིག་ཏུ་སངས་རྒྱ་བར་ངེས་པའི་ལམ་ཤེས་སྦྱོར་བའི་ངོ་བོ་ཉིད་ནི་མན་འདྲ།

ཡུན་རིང་མོ་ནས་བསྒྲུབ་པར་བྱ་བའི་མཆོག་རྣམ་མཁྱེན་གྱི་ཡེ་ཤེས་དོན་དུ་གཉེར་བས་ཆེད་དུ་བྱ་བ་མ་འཁྲུལ་བའི་ལམ་ཤེས་མན་འདྲ། ཆོས་ཐམས་ཅད་རང་བཞིན་གྱིས་ངོ་བོ་ཉིད་མ་དམིགས་པར་མངོན་སུམ་དུ་རྟོགས་པ་བསྒོམ་བྱ་ཡུམ་དང་སྒོམ་པ་པོ་བྱང་སེམས་སྒོམ་ཏིང་ངེ་འཛིན་དུ་བདེན་པར་མ་དམིགས་པའི་ལམ་ཤེས་མན་འདྲ། གཞན་དོན་དུ་རྣམ་མཁྱེན་ཡིད་ལ་བྱེད་པས་འཁོར་འདས་རང་བཞིན་གྱིས་མ་དམིགས་པར་མངོན་སུམ་དུ་རྟོགས་པས་ཡུམ་ལ་མངོན་པར་ཞེན་པ་མངོན་གྱུར་པ་མཐའ་དག་བཀག་པའི་ལམ་ཤེས་ཀྱི་སྦྱོར་བའི་ངོ་བོ་ཉིད་ནི་མན་འདྲའོ། །མདོར་ན། ལམ་ཤེས་སྦྱོར་བའི་ངོ་བོ་ཉིད་ལྔའོ། །གསུམ་པ་རྣམ་མཁྱེན་གྱི་སྦྱོར་བའི་ངོ་བོ་ཉིད་ནི། ཆོས་ཐམས་ཅད་མངོན་པར་རྫོགས་པར་སངས་རྒྱས་པས་གཞི་ཤེས་དང་ལམ་ཤེས་ཀྱིས་བསྡུས་པའི་ཆོས་ཀྱི་ཁྱད་པར་མཐའ་དག་ལ་དམིགས་པའི་རྣམ་མཁྱེན་གྱི་ངོ་བོ་ཉིད་ནི། མཁྱེན་གསུམ་གྱི་སྦྱོར་བ་དེ་མཚན་ཉིད་དང་ལྡན་པ་དེ་བཞིན་ ༼༤༠༨༽ དུ་ཇི་ལྟ་བ་བཞིན་མཚོན་པར་བྱེད་པའི་རྟོགས་པ་ཡིན་པས་ན་མཚན་ཉིད་བཞི་པ་ངོ་བོ་ཉིད་ཀྱི་མཚན་ཉིད་ཡིན་ནོ། །མཐར་འཛིན་ཅན་གྱིས་འཇིག་རྟེན་གྱི་སྤྱོད་པ་མཐའ་གཅིག་ཏུ་འཛིན་པ་དང༌། ལྟ་བ་ལས་ལྡོག་སྟེ་མཐའ་བྲལ་དུ་རྟོགས་པས་མཐར་འཛིན་ཅན་དང་མི་མཐུན་པའི་རྣམ་མཁྱེན་མན་འདྲ། ཤེས་སྒྲིབ་མ་ལུས་པར་སྤངས་པའི་ཡེ་ཤེས་ཡིན་པས་གཟུགས་སོགས་ཆོས་ཐམས་ཅད་ཐོགས་པ་མེད་པར་ཤེས་པའི་རྣམ་མཁྱེན་མན་འདྲ། ཤེས་བྱ་དང་ཤེས་པ་རང་བཞིན་གྱིས་མ་དམིགས་པར་རྟོགས་པས་དེ་ཁོ་ནར་གཞི་མེད་པར་རྟོགས་པའི་རྣམ་མཁྱེན་མན་འདྲ། དོན་དམ་པར་འགྲོ་འོང་དང་བྲལ་བར་རྟོགས་པས་དེ་བཞིན་ཉིད་ཀྱི་ངོ་བོས་འགྲོ་བ་མེད་པར་རྟོགས་པའི་རྣམ་མཁྱེན་མན་འདྲ། གཟུགས་སོགས་རང་བཞིན་གྱིས་ངོ་བོ་ཉིད་མེད་པར་རྟོགས་པས་གཟུགས་སོགས་རང་བཞིན་གྱིས་སྐྱེ་བ་མེད་པར་རྟོགས་པའི་རྣམ་མཁྱེན་མན་འདྲ། འདུས་བྱས་དང་འདུས་མ་བྱས་ལ་སོགས་པ་ཐམས་ཅད་རང་བཞིན་གྱིས་མི་དམིགས་པར་རྟོགས་པས་དངོས་པོ་དང་དངོས་མེད་དང༌།

ཡོད་མེད་གཉིས་ཀ་ཡིན་པའི་ཕུང་གསུམ་གྱི་ངོ་བོ་དེ་བཞིན་ཉིད་རང་བཞིན་གྱིས་མི་དམིགས་པར་རྟོགས་པའི་རྣམ་མཁྱེན་མན་འདྲའོ། །མདོར་ན་རྣམ་པ་ཐམས་ཅད་མཁྱེན་པ་ཉིད་ཀྱི་ངོ་བོ་ཉིད་བདུན་ནོ། །དེ་བཞིན་དུ་རྣམ་མཁྱེན་གྱི་སྦྱོར་བ་ལ་ཡང་རིགས་འགྲེའོ། །གཉིས་པ་བསྡུས་ཏེ་བསྟན་པ་ནི། གོང་དུ་བསྟན་པ་དེ་ལྟ་བུའི་ངོ་བོ་ཉིད་བཅུ་དྲུག་གིས་མཁྱེན་གསུམ་གྱི་སྦྱོར་བ་དེ་མཚོན་པར་བྱ་བ་མཚན་ ༼༤༠༩༽ ཉིད་དང་ལྡན་པ་དེ་བཞིན་དུ་ཇི་ལྟ་བ་བཞིན་མཚོན་པར་བྱེད་པའི་རྟོགས་པ་ཡིན་པས་མཚན་ཉིད་བཞི་པ་ངོ་བོ་ཉིད་ཀྱི་མཚན་ཉིད་དུ་ཐུབ་པའི་དབང་པོས་བཞེད་པ་ཡིན་ནོ། །ས་མཚམས་གོང་དང་འདྲའོ། །གསུམ་པ་ནི། ཤེས་བྱ་ཆོས་ཅན། སྤྱིར་གཅིག་ཏུ་བསྡོམས་ནས་བགྲངས་ན་མཚན་ཉིད་དགུ་ཅུ་རྩ་གཅིག་ཏུ་འགྱུར་ཏེ། ཤེས་མཚན་ཞེ་བརྒྱད། ཁྱད་མཚན་བཅུ་དྲུག བྱེད་མཚན་བཅུ་གཅིག ངོ་བོ་ཉིད་ཀྱི་མཚན་ཉིད་བཅུ་དྲུག་ཡོད་པ་དེའི་ཕྱིར་རོ། །བདུན་པ་རྒྱུ་ཐར་པ་ཆ་མཐུན་ལ་བཞི་ལས། དང་པོ་མཚམས་སྦྱར་བ་ནི། ཤེས་བྱ་ཆོས་ཅན། སྦྱོར་བའི་མཚན་ཉིད་བཤད་ནས་དེའི་འོག་ཏུ་རྒྱུ་ཐར་པ་ཆ་མཐུན་བསྟན་པ་ལ་རྒྱུ་མཚན་ཡོད་དེ། ཐར་པ་ཆ་མཐུན་གྱི་དགེ་བའི་རྩ་བ་ལས་རང་འབྲས་སྦྱོར་བའི་ནུས་པ་ཤེས་པ་འབྱུང་བས་སོ། ། 

༼༤༡༠༽ གཉིས་པ་མཚན་ཉིད་ནི། མཚན་མ་མེད་པར་དམིགས་པའི་ཤེས་རབ་ཀྱིས་ཟིན་པའི་རྣམ་པའི་སྒོ་ནས་རང་གི་རྒྱུད་ལ་བསྐྱེད་བྱར་གྱུར་པའི་སྦྱིན་སོགས་ནས་རྣམ་མཁྱེན་ལ་ཐུག་པ་རྣམས་རང་རྒྱུད་ལ་ཡང་དག་པར་བསྐྱེད་པ་ལ་མཁས་པའི་ཐེག་ཆེན་ལས་དང་པོ་པའི་ཐབས་ཤེས་ཟུང་འབྲེལ་ནི་རྣམ་རྫོགས་སྦྱོར་བ་སྟོན་པའི་སྐབས་འདི་ལ་ཐེག་ཆེན་གྱི་ཐར་པ་ཆ་མཐུན་ཡིན་པར་ཐུབ་པའི་དབང་པོས་འདོད་དོ། །ངག་དོན། ཐེག་ཆེན་ཚོགས་ལམ་པའི་དད་པ་མཚན་གཞི། ཐེག་ཆེན་གྱི་ཐར་པ་ཆ་མཐུན་ཡིན་པར་མཚོན། མཚན་མེད་རྟོགས་པའི་ཤེས་རབ་ཀྱིས་ཟིན་པའི་སྒོ་ནས་རང་རྒྱུད་ལ་བསྐྱེད་བྱར་གྱུར་པའི་སྦྱིན་སོགས་སྐྱེད་པ་ལ་མཁས་པའི་ཐེག་ཆེན་ལས་དང་པོ་པའི་ཐབས་ཤེས་ཟུང་འབྲེལ་ཡིན་པས་སོ། །གསུམ་པ་དབྱེ་བ་ནི། སངས་རྒྱས་སོགས་དམིགས་དད་པ་དང༌། །ཞེས་བྱ་བ་ལ་སོགས་པ་གསུངས་ཏེ། འདི་ལ་མཚམས་སྦྱར་བ་ནི། སངས་རྒྱས་སོགས་དམིགས་དད་པ་དང༌། །ཞེས་སོགས་ཀྱི་ཚིགས་བཅད་གཉིས་ཆོས་ཅན། དགོས་པ་ཡོད་དེ། བསྐྱེད་པར་མཁས་པ་དེ་གང་ཡིན་སྙམ་པའི་དོགས་པ་བསལ་ནས་མཁས་པ་དེ་བསྟན་པའི་ཕྱིར་དུ་ཁྱོད་ ༼༤༡༡༽ གསུངས་པ་ཡིན་པའི་ཕྱིར། ཚིག་དོན་འབྱེད་པ་ནི། འཕགས་པ་ལྟར་ན་ལུས་ཀྱི་དབྱེ་བ་དད་སོགས་ལྔ། ཡན་ལག་གི་དབྱེ་བ་དད་སོགས་ལྔ་པོ་རེ་རེ་ལ་ཆུང་ངུ་དང་འབྲིང་དང་ཆེན་པོ་གསུམ་གསུམ། དེ་ལ་དད་སོགས་རྣོན་པོས་ནི་དད་སོགས་ཆུང་འབྲིང་ལ་ལྟོས་ཏེ་རྫོགས་པའི་བྱང་ཆུབ་ཐོབ་པར་སླ་ལ། དད་སོགས་རྟུལ་པོས་ནི་དད་སོགས་རྣོན་པོ་ལ་ལྟོས་ཏེ་རྫོགས་པའི་བྱང་ཆུབ་ཐོབ་པར་དཀའ་བར་ཐུབ་པའི་དབང་པོས་བཞེད་དེ། དེ་རྟེན་འབྲེལ་གྱི་ཆོས་ཉིད་ཡིན་པའི་ཕྱིར། སློབ་དཔོན་ལྟར་ན་ཐེག་ཆེན་ཚོགས་ལམ་པའི་དད་པ་ཁྱད་པར་ཅན་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཁྱད་པར་ཅན་ལྔ་ནི་རིམ་པ་བཞིན་དུ་མཚན་མེད་རྟོགས་པའི་ཤེས་རབ་དང་སྙིང་རྗེ་ཆེན་པོས་ཟིན་པའི་སྒོ་ནས།

ཡུལ་དུས་གསུམ་གྱི་སངས་རྒྱས་སོགས་དང༌། སྦྱིན་སོགས་དང༌། བསམ་པ་ཕུན་སུམ་ཚོགས་པ་དང༌། རྣམ་པར་མི་རྟོག་པ་སོགས་དང༌། སྙིང་རྗེ་ཆེན་པོས་ཟིན་པའི་སྒོ་ནས་ཡུལ་ཆོས་ཐམས་ཅད་ཀྱི་རྣམ་པ་ཐམས་ཅད་ཤེས་པ་སོགས་ལ་དམིགས་ཏེ། དེ་རྣམས་ལ་དད་པར་བྱེད། ཉམས་སུ་ལེན་པ་ལ་སྤྲོ་བར་བྱེད། མ་བརྗེད་པར་བྱེད། རྩེ་གཅིག་ཏུ་གནས་པར་བྱེད། རབ་ཏུ་འབྱེད་པར་བྱེད་པས་ཡུལ་དེ་རྣམས་ལ་མཁས་པ་ཡིན་ནོ། །ངག་དོན་ནི། ཐེག་ཆེན་ཚོགས་ལམ་པའི་བརྩོན་འགྲུས་ཁྱད་པར་ཅན་ཆོས་ཅན། ཡུལ་སྦྱིན་སོགས་དྲུག་ལ་མཁས་པ་ཡིན་ཏེ། མཚན་མེད་རྟོགས་པའི་ཤེས་རབ་དང་སྙིང་རྗེ་ཆེན་པོས་ཟིན་པའི་སྒོ་ནས་ ༼༤༡༢༽ སྦྱིན་སོགས་དྲུག་ལ་དམིགས་ཏེ་སྦྱིན་སོགས་དྲུག་ཉམས་སུ་ལེན་པ་ལ་སྤྲོ་བའི་ཕྱིར། དེས་སྔ་ཕྱི་རིགས་འགྲེའོ། །ཐེག་ཆེན་ཚོགས་ལམ་པའི་དད་སོགས་ལྔ་ཆོས་ཅན། རྣམ་བྱང་གི་དབང་པོའི་ངོ་བོར་གྱུར་པ་མ་ཡིན་ཏེ། མི་མཐུན་ཕྱོགས་མ་དད་པ་ལ་སོགས་པ་འཇོམས་པ་ལ་བདག་པོར་གྱུར་པ་མ་ཡིན་པའི་ཕྱིར། བཞི་པ་རྫོགས་པའི་བྱང་ཆུབ་འཐོབ་པའི་ཚུལ་ནི། ཁ་ཅིག་ན་རེ། ཐེག་པ་གསུམ་ཀ་ལ་དད་སོགས་ལྔ་ཡོད་པས་ཐམས་ཅད་ཀྱིས་རྫོགས་པའི་བྱང་ཆུབ་བར་ཆད་མེད་པར་བདེ་བླག་ཏུ་འཐོབ་པས་ཁྱབ་པ་ཡིན་ནོ་ཞེ་ན། ཐེག་པ་གསུམ་པོ་ཐམས་ཅད་ལ་དད་སོགས་ལྔ་ཡོད་པ་དེ་ལྟ་ཡིན་མོད་ཀྱི་དེ་ལྟ་ན་ཡང༌། ཤེས་བྱ་ཆོས་ཅན། ཐེག་པ་གསུམ་གྱི་དད་སོགས་ཐམས་ཅད་ཀྱིས་བླ་མེད་བྱང་ཆུབ་བར་ཆད་མེད་པར་བདེ་བླག་ཏུ་འཐོབ་པས་ཁྱབ་པ་མིན་ཏེ། རྒྱུ་མཚན་འདི་ལྟར་རིགས་ཅན་གསུམ་གྱི་ནང་ནས་དད་པ་ལ་སོགས་པ་ཆེན་པོ་དབང་པོ་རྣོན་པོས་ནི་རིགས་ཅན་གསུམ་གྱི་ནང་ནས་དབང་པོ་རྟུལ་པོ་ལ་ལྟོས་ཏེ་རྫོགས་པའི་བྱང་ཆུབ་ཐོབ་པར་སླ་ལ། རྫོགས་པའི་བྱང་ཆུབ་དེ་དག་རིགས་ཅན་གསུམ་གྱི་ནང་ནས་དད་སོགས་ཆུང་ངུ་དབང་པོ་རྟུལ་པོས་ནི་ཐོབ་པར་དཀའ་བའི་ཕྱིར། རིགས་ཅན་གསུམ་གྱི་ནང་ནས་དབང་པོ་རྣོན་པོས་རྫོགས་པའི་བྱང་ཆུབ་

༼༤༡༣༽ ཐོབ་པར་སླ། དབང་པོ་རྟུལ་པོས་ཐོབ་པར་དཀའ་བ་འདི་རྟེན་འབྲེལ་གྱི་ཆོས་ཉིད་ཡིན་པས་ན། དེ་ལྟར་ན་དངོས་སུ་བསྟན་པའི་ཤུགས་ཀྱིས་རིགས་ཅན་གསུམ་གྱི་ནང་ནས་དད་སོགས་འབྲིང་པོ་གནས་སྐབས་རང་བྱང་ཆུབ་ཏུ་རིགས་ངེས་པའི་ཐར་པ་ཆ་མཐུན་གྱིས་ནི་རང་སངས་རྒྱས་ཀྱི་བྱང་ཆུབ་འཐོབ་ལ། རིགས་ཅན་གསུམ་གྱི་ནང་ནས་དད་སོགས་ཆུང་ངུ་གནས་སྐབས་ཉན་ཐོས་ཀྱི་མྱང་འདས་སུ་རིགས་ངེས་པའི་ཐར་པ་ཆ་མཐུན་རྣམས་ཀྱིས་ནི་ཉན་ཐོས་ཀྱི་བྱང་ཆུབ་འཐོབ་བོ་ཞེས་བྱ་བ་འདི་འཕངས་པ་ཡིན་ནོ། །ངག་དོན་ནི། གནས་སྐབས་རང་བྱང་ཆུབ་ཏུ་རིགས་ངེས་པའི་དད་སོགས་འབྲིང་པོའི་ཐར་པ་ཆ་མཐུན་རྣམས་ཆོས་ཅན། རང་སངས་རྒྱས་ཀྱི་བྱང་ཆུབ་འཐོབ་པ་ཡིན་ཏེ། གནས་སྐབས་རང་བྱང་ཆུབ་ཏུ་རིགས་ངེས་པའི་སློབ་ལམ་ཡིན་པའི་ཕྱིར། དེས་ཅིག་ཤོས་རིགས་འགྲེའོ། །གཉིས་པ་རྣམ་རྫོགས་སྦྱོར་བ་ཁྱད་པར་ཅན་གྱི་སྒོམ་རིམ་ལ་ལྔ་ལས། དང་པོ་རྒྱུད་ཡོངས་སུ་སྨིན་པ་ངེས་འབྱེད་ཆ་མཐུན་ནི། དྲོ་བ་རྣམས་ཀྱི་དམིགས་པ་འདིར། །ཞེས་བྱ་བ་ལ་སོགས་པས་གསུངས་ཏེ། འདི་ལ་གསུམ་ལས། ༼༤༡༤༽ དང་པོ་མཚམས་སྦྱར་བ་ནི། ཤེས་བྱ་ཆོས་ཅན། ཐར་པ་ཆ་མཐུན་བསྟན་ནས་དེའི་རྗེས་སུ་ངེས་འབྱེད་ཆ་མཐུན་བསྟན་པ་ལ་རྒྱུ་མཚན་ཡོད་དེ། ཐར་པ་ཆ་མཐུན་རྒྱུད་ལ་སྐྱེས་པའི་གང་ཟག་གཞན་དོན་ལ་སྤྲོ་བ་ཅན་ལ་རང་འབྲས་ངེས་འབྱེད་ཆ་མཐུན་འབྱུང་བས་སོ། །འདི་མན་ནས་རྩ་བའི་སྐབས་སུ་སྦྱོར་མཐོང་མཚན་ཉིད་པ་འགོད་ལ། འགྲེལ་པའི་སྐབས་སུ་སྦྱོར་ལམ་དང་མཐོང་ལམ་གྱི་མིང་ཅན་ཞེས་སྦྱོར་དགོས་ལ། སྦྱོར་མཐོང་དངོས་ལ་སྦྱར་ན། སློབ་དཔོན་གྱི་ལུགས་ལ་འདི་མན་ནས་ལམ་གསུམ་བཏགས་པ་བར་འདོད་པ་དང་འགལ་ལོ། །དེས་ན་བློ་གྲོས་ཞིབ་མོར་ལོང་ལ་གཟུ་བོར་དཔྱོད་མཛོད། བདག་གིས་ནི་ཚིག་མང་དུ་དོགས་ནས་མིང་ཅན་མ་སྦྱར་རོ། །གཞན་ངོར་སྦྱོར་བ་གལ་ཆེའོ། །གཉིས་པ་ཚིག་དོན་འབྱེད་པ་ལ་དངོས་དང༌། བརྒལ་ལན་གཉིས།

དང་པོ་ལ་གཉིས་ལས། ༼༤༡༥༽ ཕྱེ་སྟེ་བཤད་པ་ལ་བཞི་ལས། དང་པོ་དྲོད་ལ། ཐེག་ཆེན་གྱི་སྦྱོར་ལམ་དྲོད་ཆུང་ངུ་དང་འབྲིང་དང་ཆེན་པོ་རྣམས་ཀྱིས་རྣམ་རྫོགས་སྦྱོར་བ་ཁྱད་པར་ཅན་འཆད་པའི་སྐབས་འདིར་གཙོ་བོར་སེམས་ཅན་ཐམས་ཅད་ལ་དམིགས་པ་ཡིན་པར་ཐུབ་པའི་དབང་པོས་བསྔགས་ཤིང་བཞེད་པས་སྐབས་དང་པོར་བསྟན་པ་དང་ཟློས་པའི་སྐྱོན་མེད་དོ། །དེ་ལ་ཐེག་ཆེན་གྱི་སྦྱོར་ལམ་དྲོད་ཆུང་ངུ་ནི་ཚེ་འདིར་གཞན་ལ་མི་འཚེ་བའི་བསམ་པ་སེམས་ཅན་དེ་དག་ལ་སེམས་མཉམ་པ་དང་བྱམས་པའི་སེམས་ཀྱི་རྣམ་པས་སེམས་ཅན་ཐམས་ཅད་ལ་དམིགས་པས་བསམ་པ་ཕུན་སུམ་ཚོགས་པ་དང་ལྡན་པ་ཡིན་ནོ། །ཐེག་ཆེན་གྱི་སྦྱོར་ལམ་དྲོད་འབྲིང་པོ་ནི་ཚེ་ཕྱི་མ་ལ་ཕན་པའི་བསམ་པ་སེམས་ཅན་དེ་དག་ལ་ཕན་པ་དང་ཁོང་ཁྲོ་མེད་པ་དང་རྣམ་པར་འཚེ་བ་མེད་པའི་སེམས་ཀྱི་རྣམ་པས་སེམས་ཅན་ཐམས་ཅད་ལ་དམིགས་པས་མན་འདྲ། ཐེག་ཆེན་གྱི་སྦྱོར་ལམ་དྲོད་ཆེན་པོ་ནི་ཚེ་འདི་ཕྱི་གཉིས་ཀ་ལ་གཞན་གྱིས་འདོད་པ་སྒྲུབ་པའི་བསམ་པ། སྐྱེས་པ་དང་བུད་མེད་རང་བས་རྒན་པ་རྣམས་ལ་ཕ་དང་མའི་སེམས་དང༌། མཉམ་པ་རྣམས་ལ་སྤུན་དང་སྲིང་མོའི་སེམས་དང༌། གཞོན་པ་རྣམས་ལ་བུ་དང་བུ་མོའི་སེམས་དང༌། རྒན་གཞོན་མཉམ་པ་གང་དུ་ཡང་མ་ངེས་པ་རྣམས་ལ་ཡིད་བརྟན་པའི་བཤེས་དང༌། ཕན་ ༼༤༡༦༽ འདོགས་པའི་གྲོགས་ཀྱི་སེམས་དང༌། རུས་གཅིག་པ་གཉེན་དང༌། རུས་མི་གཅིག་པ་སྣག་གི་གཉེན་མཚམས་ཀྱི་སེམས་ཀྱི་རྣམ་པའི་སྒོ་ནས་སེམས་ཅན་ཐམས་ཅད་ལ་དམིགས་པས་མན་འདྲ། མདོར་ན་ཐེག་ཆེན་གྱི་སྦྱོར་ལམ་དྲོད་ལ་སྙིང་ཉེ་བར་སེམས་པའི་རྣམ་པ་ལྔ་དང༌། སྤྱིར་ཉེ་བར་སེམས་པ་ལས་གཞན་བྱེ་བྲག་ཉེ་བར་སེམས་པའི་རྣམ་པ་ལྔ་སྟེ་རྣམ་པ་བཅུར་མདོ་ལས་བཤད་དོ། །གཉིས་པ་རྩེ་མོ་ལ། ཐེག་ཆེན་གྱི་སྦྱོར་ལམ་རྩེ་མོ་ཆུང་ངུ་ནི་གདུལ་བྱ་སྡུག་བསྔལ་གྱི་རྒྱུ་མི་དགེ་བ་སྤོང་བར་འདོད་པའི་སྒོ་ནས་བདག་ཉིད་སྡིག་པ་མི་དགེ་བ་ལས་ལྡོག་པ་ལ་གནས་པ་དེའི་སྒོ་ནས་གཞན་གདུལ་བྱ་རྣམས་སྡིག་པ་ལས་ལྡོག་པ་དེ་དག་ལ་དང་པོར་སྦྱོར་བ་དང༌།

གཞན་གདུལ་བྱ་བདག་ཉིད་བཞིན་དུ་སྡིག་པ་ལས་ལྡོག་པ་ལ་ཞུགས་པ་རྣམས་ལ་བརྟན་པར་བྱ་བའི་ཕྱིར་དུ་བསྔགས་པ་བརྗོད་པ་དང༌། བརྟན་པ་སྤེལ་བའི་ཕྱིར་དུ་མཐུན་པས་དགའ་བར་བྱེད་པའི་རྣམ་པས་སེམས་ཅན་ཐམས་ཅད་ལ་དམིགས་པས་སྦྱོར་བ་ཕུན་སུམ་ཚོགས་པ་དང་ལྡན་པ་ཡིན་ནོ། །ཐེག་ཆེན་གྱི་སྦྱོར་ལམ་རྩེ་མོ་འབྲིང་པོ་ནི་གདུལ་བྱ་བདེ་བའི་རྒྱུ་དགེ་བ་ལེན་པར་འདོད་པའི་སྒོ་ནས་བདག་ཉིད་སྦྱིན་སོགས་དགེ་བ་ལ་ཞུགས་པའི་སྒོ་ནས་གཞན་གདུལ་བྱ་རྣམས་དགེ་བ་ལ་གནས་པ་དེ་དག་ལ་དང་པོར་སྦྱོར་བ་དང༌། གཞན་གདུལ་བྱ་བདག་ཉིད་བཞིན་དུ་དགེ་བ་ལ་ཞུགས་པ་རྣམས་ལ་བརྟན་པར་བྱ་བའི་ཕྱིར་དུ་བསྔགས་པ་བརྗོད་པ་དང༌། བརྟན་ ༼༤༡༧༽ པ་སྤེལ་བའི་ཕྱིར་དུ་མཐུན་པས་དགའ་བར་བྱེད་པའི་རྣམ་པས་སེམས་ཅན་ཐམས་ཅད་ལ་དམིགས་པས་མན་འདྲ། ངག་དོན། ཐེག་ཆེན་གྱི་སྦྱོར་ལམ་རྩེ་མོ་ཆུང་ངུ་ཆོས་ཅན། སྦྱོར་བ་ཕུན་སུམ་ཚོགས་པ་དང་ལྡན་པ་ཡིན་ཏེ། གདུལ་བྱ་སྡུག་བསྔལ་གྱི་རྒྱུ་སྤོང་བར་འདོད་པའི་སྒོ་ནས་བདག་ཉིད་མི་དགེ་བ་ལས་ལྡོག་པ་ལ་གནས་ནས་གདུལ་བྱ་དེ་ལ་སྦྱོར་བསྔགས་མཐུན་པས་དགའ་བར་བྱེད་པའི་རྣམ་པས་སེམས་ཅན་ཐམས་ཅད་ལ་དམིགས་པ་ཡིན་པའི་ཕྱིར། དེས་སྔ་ཕྱིར་ཐམས་ཅད་རིགས་འགྲེའོ། །ཐེག་ཆེན་གྱི་སྦྱོར་ལམ་རྩེ་མོ་ཆེན་པོ་ནི་གདུལ་བྱས་བདེ་སྡུག་ཕྱིན་ཅི་ལོག་ཏུ་ཞེན་པ་སྤོང་བར་འདོད་པའི་སྒོ་ནས་བདག་ཉིད་རྟེན་འབྲེལ་ལུགས་འབྱུང་དང་ལུགས་ཟློག་ཏུ་སྒོམ་པ་ལ་གནས་པའི་སྒོ་ནས་གདུལ་བྱ་དེ་ལ་འགོད་བསྔགས་མཐུན་པས་དགའ་བར་བྱེད་མན་འདྲ། སྦྱིན་སོགས་ཀྱི་ཁོངས་ནས་འདྲེན་ནོ། །མདོར་བསྡུས་ནས་བཀོད་པ་ཡིན་གྱི་སྦྱར་བྱ་དང༌། སྦྱོར་པ་པོ་དང༌། སྦྱོར་ཡུལ་གྱི་ཆོས་ཀྱི་རབ་ཏུ་དབྱེ་བས་རྒྱས་པར་སྤྲོས་ན་ནི་རྣམ་པར་མཐའ་ཡས་པ་ཞེས་བྱའོ། །གསུམ་པ་བཟོད་པ་ནི། རྩེ་མོ་རང་གཞན་གྱི་རྟེན་གྱི་དབྱེ་བས་དམིགས་རྣམ་གྱི་དབྱེ་བ་བྱེད་པ་ཇི་ལྟ་བ་དེ་བཞིན་དུ་བཟོད་པ་ལ་ཡང་རབ་གཞན་གྱི་རྟེན་གྱི་སྒོ་ནས་སྟོན་པ་ལ།

ཐེག་ཆེན་གྱི་སྦྱོར་ལམ་བཟོད་པ་ཆུང་ངུ་ནི་གདུལ་བྱ་འཕགས་ལམ་ལ་སྦྱོར་བར་འདོད་པའི་སྒོ་ནས་སྡུག་བསྔལ་ལ་སོགས་པའི་བདེན་པ་བཞི་ལ་དམིགས་ཏེ། རང་སྡུག་བསྔལ་ཤེས། ༼༤༡༨༽ ཀུན་འབྱུང་སྤོང༌། འགོག་པ་མངོན་དུ་བྱེད། ལམ་སྒོམ་པ་ལ་གནས་པའི་སྒོ་ནས་གཞན་གདུལ་བྱ་དེ་ལ་སྦྱོར་བ་བསྔགས་པ་བརྗོད་པ་མཐུན་པས་དགའ་བར་བྱེད་པའི་རྣམ་པས་མན་འདྲ། ཐེག་ཆེན་གྱི་སྦྱོར་ལམ་བཟོད་པ་འབྲིང་པོ་ནི་གདུལ་བྱ་འབྲས་བུ་ལ་སྦྱོར་བར་འདོད་པའི་སྒོ་ནས་རང་ཐེག་དམན་གྱི་འབྲས་བུ་ཤེས་པ་མངོན་དུ་བྱ་བའི་ཕྱིར་ཤེས་རབ་བསྐྱེད་ཅིང་དེའི་འབྲས་བུ་མངོན་དུ་མི་བྱེད་པའི་ཐབས་མཁས་ལ་གནས་པའི་སྒོ་ནས་གཞན་གདུལ་བྱ་དེ་ལ་སྦྱོར་བ་མན་འདྲའོ། །ཐེག་ཆེན་གྱི་སྦྱོར་ལམ་བཟོད་པ་ཆེན་པོ་ནི་གདུལ་བྱ་སངས་རྒྱས་སྦྱོར་བར་འདོད་པའི་སྒོ་ནས་རང་བྱང་སེམས་ཀྱི་སྐྱོན་མེད་པ་ལ་འཇུག་པ་ལ་གནས་པའི་སྒོ་ནས་གདུལ་བྱ་གཞན་དེ་ལ་སྦྱོར་བ་མན་འདྲ། བཞི་པ་ཆོས་མཆོག་ནི། སྔ་མ་རྩེ་མོ་ལ་བཤད་པ་དེ་བཞིན་དུ་འཆད་པ་ལ། ཐེག་ཆེན་གྱི་སྦྱོར་ལམ་ཆོས་མཆོག་ཆུང་ངུ་ནི་གདུལ་བྱ་ཁྱད་པར་མེད་པར་ཐེག་པ་གསུམ་གྱིས་སྨིན་པར་འདོད་པའི་སྒོ་ནས་རང་དགེ་རྩས་སེམས་ཅན་སྨིན་པར་བྱེད་པ་དང་ཤེས་རབ་ཀྱིས་གྲོལ་བར་བྱེད་པ་ལ་གནས་པའི་སྒོ་ནས་གཞན་གདུལ་བྱ་མན་འདྲ། འབྲིང་གི་སོགས་པ་གདུལ་བྱ་རྣམས་ཁྱད་པར་དུ་བྱང་སེམས་ཀྱི་ལམ་ལ་སྦྱོར་བར་འདོད་པའི་སྒོ་ནས་རང་བྱང་སེམས་ཀྱི་མངོན་ཤེས་སྐྱེད་པ་ལ་གནས་པའི་སྒོ་ནས་གཞན་གདུལ་བྱ་མན་འདྲ། ཆེན་པོ་ནི་སོགས་པ་གདུལ་བྱ་རྣམས་ཕུན་སུམ་ཚོགས་པ་ཐམས་ཅད་ཀྱི་མཐར་ཐུག་པ་ལ་སྦྱོར་བར་འདོད་པའི་སྒོ་ནས་ ༼༤༡༩༽ རང་རྣམ་མཁྱེན་གྱི་ཡེ་ཤེས་བསྐྱེད་པ་ལ་གནས་པའི་སྒོ་ནས་གདུལ་བྱ་དེ་ལ་སྦྱོར། བསྔགས་པ་བརྗོད། མཐུན་པས་དགའ་བ་བསྐྱེད་པའི་རྣམ་པས་སེམས་ཅན་ཐམས་ཅད་ལ་དམིགས་པས་སྦྱོར་བ་ཕུན་སུམ་ཚོགས་པ་དང་ལྡན་པ་ཡིན་ནོ། །གཉིས་པ་བསྡུས་ཏེ་བསྟན་པ་ནི།

རྣམ་རྫོགས་སྦྱོར་བ་ཁྱད་པར་ཅན་འཆད་པའི་སྐབས་འདིར་ཐེག་ཆེན་སྦྱོར་ལམ་དྲོད་རྩེ་བཟོད་མཆོག་རྣམས་ཀྱིས་བསམ་སྦྱོར་ཕུན་སུམ་ཚོགས་པའི་སྒོ་ནས་སེམས་ཅན་ཐམས་ཅད་ལ་དམིགས་པ་དེ་ལྟར་ན་ཐེག་ཆེན་གྱི་ངེས་འབྱེད་ཆ་མཐུན་ནི་ཉན་རང་གི་ངེས་འབྱེད་ཆ་མཐུན་ལས་ཁྱད་པར་དུ་འཕགས་པ་ཡིན་ནོ། །གཉིས་པ་བརྒལ་ལན་ལ། རྒོལ་བ་ནི། ཁ་ཅིག་ན་རེ། རྣམ་མཁྱེན་ནས་མཐར་གྱིས་པའི་སྦྱོར་བའི་བར་མངོན་པར་རྟོགས་པ་དྲུག་པོ་རེ་རེའི་སྐབས་སྦྱོར་མཐོང་སྒོ་གསུམ་དངོས་ཤུགས་ལ་བསྟན་པ་ལ་ཟློས་སྐྱོན་ཡོད་དེ། སྦྱོར་མཐོང་སྒོམ་གསུམ་ཁྱད་མེད་ལན་དྲུག་བསྟན་པའི་ཕྱིར་ཞེ་ན། ལན་ནི། ཟློས་སྐྱོན་མེད་དེ། མཁྱེན་གསུམ་གྱི་སྐབས་སུ་འཇིག་ ༼༤༢༠༽ རྟེན་པའི་ངེས་འབྱེད་ཆ་མཐུན་མཚན་ཉིད་པ་དང༌། དེ་ཐོབ་པ་སྔོན་དུ་འགྲོ་བས་འཇིག་རྟེན་ལས་འདས་པའི་མཐོང་ལམ་དང༌། ས་ལྷག་མ་དགུའི་སྒོམ་ལམ་མཚན་ཉིད་པ་རྟོགས་པའི་དོན་དུ་ངེས་འབྱེད་ཆ་མཐུན་དང༌། སོགས་པ་མཐོང་ལམ་དང་སྒོམ་ལམ་གྱི་ཐ་སྙད་དུ་གསུངས་པ་ཡིན་པས། རྣམ་རྫོགས་སྦྱོར་བ་ཁྱད་པར་ཅན་དང༌། རྩེ་སྦྱོར་ཁྱད་པར་ཅན་དང༌། མཐར་གྱིས་པའི་སྦྱོར་བ་ཁྱད་པར་ཅན་གསུམ་འཆད་པའི་སྐབས་སུ་ཁྱད་པར་གྱིས་ལམ་དག་པ་ས་གསུམ་རིམ་གྱིས་སྐྱེ་བར་ཤེས་པར་བྱ་བའི་ཕྱིར་དུ་ངེས་འབྱེད་ཆ་མཐུན་དང་མཐོང་ལམ་དང་སྒོམ་ལམ་གྱི་ཐ་སྙད་དུ་གསུངས་པ་ཡིན་པའི་ཕྱིར། མཁྱེན་གསུམ་གྱི་སྐབས་སུ་འཇིག་རྟེན་པའི་ངེས་འབྱེད་ཆ་མཐུན་དང་མཐོང་ལམ་དང་སྒོམ་ལམ་བསྟན་པ་ལ་ཟློས་སྐྱོན་མེད་དེ། རྣམ་མཁྱེན་གྱི་སྐབས་སུ་བསྟན་པའི་ཐེག་ཆེན་གྱི་སྦྱོར་མཐོང་སྒོམ་གསུམ་གྱི་གཙོ་བོར་རྣམ་པ་ཐམས་ཅད་བདེན་པའི་སྐྱེ་བ་མེད་པར་བསྒོམ། སོགས་པ་ལམ་ཤེས་ཀྱི་སྐབས་སུ་བསྟན་པའི་ཐེག་ཆེན་གྱི་སྦྱོར་མཐོང་སྒོམ་གསུམ་གྱིས་གཙོ་བོར་ལམ་ཐམས་ཅད་བདེན་པའི་སྐྱེ་བ་མེད་པ་བསྒོམ། གཞི་ཤེས་ཀྱི་སྐབས་སུ་དེ་གསུམ་གྱིས་གཙོ་བོར་གཞི་ཐམས་ཅད་བདེན་པའི་སྐྱེ་བ་མེད་པ་སྒོམ་པའི་ཁྱད་པར་ཡོད་པས་སོ། །སྦྱོར་བ་དང་པོ་གསུམ་འཆད་པའི་སྐབས་སུ་སྦྱོར་མཐོང་སྒོམ་གསུམ་གྱི་ཐ་སྙད་གསུམ་བསྟན་པ་ལ་ཡང་ཟློས་སྐྱོན་མེད་དེ།

རྣམ་རྫོགས་སྦྱོར་བ་ཁྱད་པར་ཅན་འཆད་པའི་སྐབས་སུ་བསྟན་པའི་ ༼༤༢༡༽ ཐེག་ཆེན་གྱི་སྦྱོར་མཐོང་སྒོམ་གསུམ་གྱི་མིང་ཅན་གསུམ་གྱིས་གཙོ་བོར་དབང་ཐོབ་པར་བྱ་བའི་ཕྱིར་དུ་སྒོམ། རྩེ་སྦྱོར་ཁྱད་པར་ཅན་འཆད་པའི་སྐབས་སུ་བསྟན་པའི་ཐེག་ཆེན་གྱི་སྦྱོར་མཐོང་སྒོམ་གསུམ་གྱི་མིང་ཅན་གསུམ་གྱིས་གཙོ་བོར་རབ་ཏུ་གྱུར་པའི་ཚུལ་གྱིས་བསྒོམ། མཐར་གྱིས་པའི་སྦྱོར་བ་ཁྱད་པར་ཅན་འཆད་པའི་སྐབས་སུ་བསྟན་པའི་དེ་གསུམ་གྱིས་གཙོ་བོར་གོ་རིམ་དུ་སྒོམ་པའི་ཁྱད་པར་ཡོད་པའི་ཕྱིར། འོ་ན་དགོས་པ་དང༌། རྒྱུ་མཚན་དང༌། དངོས་ལ་གནོད་བྱེད། ཅིའི་ཕྱིར་གང་ལ་གང་གི་མིང་གིས་བསྟན་ཅེ་ན། རྣམ་རྫོགས་སྦྱོར་བ་ཁྱད་པར་ཅན་འཆད་པའི་སྐབས་སུ་ངེས་འབྱེད་ཆ་མཐུན་དང་སོགས་པ་མཐོང་ལམ་དང་ས་ལྷག་མ་དགུའི་སྒོམ་ལམ་གྱི་ཐ་སྙད་དུ་བཏགས་ནས་གསུངས་པ་ཡིན་པར་རྗེས་འཇུག་གི་གདུལ་བྱ་རྣམས་ཀྱིས་ཤེས་པར་བྱའོ། །གང་ལ་ན། ཉོན་མོངས་པའི་ཟག་པ་མེད་པའི་ཡེ་ཤེས་ཆུང་ངུ་ས་བརྒྱད་པའི་ཡེ་ཤེས་དང་འབྲིང་པོ་ས་དགུ་པའི་ཡེ་ཤེས་དང་ཆེན་པོ་ས་བཅུ་པའི་ཡེ་ཤེས་གསུམ་ལའོ། །ཇི་ལྟར་ན་ས་བརྒྱད་པའི་ཡེ་ཤེས་ལ་ངེས་འབྱེད་ཆ་མཐུན་དང༌། ས་དགུ་པའི་ཡེ་ཤེས་ལ་མཐོང་ལམ་དང༌། ས་བཅུ་པའི་ཡེ་ཤེས་ལ་ས་ལྷག་མ་དགུའི་སྒོམ་ལམ་གྱི་ཐ་སྙད་དུ་བཏགས་ནས་གསུངས། འདོགས་པའི་རྒྱུ་མཚན། དག་པ་ས་གསུམ་དང༌། ངེས་འབྱེད་ཆ་མཐུན་དང༌། མཐོང་ལམ་དང༌། ས་ལྷག་མ་དགུའི་སྒོམ་ལམ་གསུམ་སྔ་མ་སྔ་མ་ལས་ཕྱི་མ་ཕྱི་མ་རིམ་གྱིས་སྐྱེ་བ་ཡིན་པར་ཆོས་མཐུན་པས་སོ། །དགོས་ 

༼༤༢༢༽ པ་དག་པ་སར་རྣམ་པར་མི་རྟོག་པའི་ཡེ་ཤེས་ལ་དབང་ཐོབ་གཞན་དོན་འབད་མེད་ལྷུན་གྲུབ་ཏུ་འབྱུང་བས་དག་པ་སའི་ཡེ་ཤེས་རྣམས་ཅིག་ཅར་སྐྱེའམ་སྙམ་པའི་དོགས་པ་དགག་པར་བྱ་བའི་ཕྱིར་དང༌། རིམ་གྱིས་སྐྱེ་བ་ཤེས་པར་བྱ་བའི་ཕྱིར་དུའོ། །དངོས་ལ་གནོད་བྱེད་ནི། དག་པ་ས་གསུམ་ནི་དེ་གསུམ་དངོས་མ་ཡིན་ཏེ། དག་པ་ས་གསུམ་ནི་ས་བདུན་པ་མན་ཆད་ལས་སྤངས་རྟོགས་ཡོན་ཏན་གྱིས་སྒོ་ནས་རྣམ་པ་ཐམས་ཅད་དུ་ཁྱད་པར་དུ་འཕགས་པའི་ཁྱད་པར་གྱི་ལམ་ཡིན་པའི་ཕྱིར་ཏེ། སློབ་ལམ་གྱི་ལམ་སྒོམ་པའི་གནས་སྐབས་རྣམས་ནི་སྔ་མ་སྔ་མ་ལས་ཕྱི་མ་ཕྱི་མ་གོང་དུ་ཁྱད་པར་དུ་འཕགས་པར་འགྲོ་བའི་ཕྱིར་རོ། །དེ་བཞིན་དུ་སོགས་པ་རྩེ་སྦྱོར་ཁྱད་པར་ཅན་དང༌། མཐར་གྱིས་པའི་སྦྱོར་བ་ཁྱད་པར་ཅན་འཆད་པའི་སྐབས་སུ་ཡང་གདགས་གཞི་དེ་ཉིད་ལ་བཏགས་ཆོས་དང༌། རྒྱུ་མཚན་དང༌། དགོས་པ་དང༌། དངོས་ལ་གནོད་བྱེད་རྣམས་སྔར་བཞིན་ནོ། །རྒྱས་པར་རིན་པོ་ཆེའི་བང་མཛོད་ལ་གཟིགས། གཉིས་པ་རྟེན་ཕྱིར་མི་ལྡོག་པའི་དགེ་འདུན་ལ། མདོར་བསྟན། རྒྱས་པར་བཤད། མཇུག་བསྡུ་བའོ། ། ༼༤༢༣༽ དང་པོ་ནི། ངེས་འབྱེད་ཡན་ལག་ནས་བཟུང་སྟེ། ཞེས་བྱ་བ་ལ་སོགས་པ་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། ངེས་འབྱེད་ཆ་མཐུན་བསྟན་ནས། དེའི་རྗེས་སུ་ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་གྱི་མཚན་ཉིད་བསྟན་པ་ལ་རྒྱུ་མཚན་ཡོད་དེ། ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་ལས་རང་འབྲས་བཤད་མ་ཐག་པའི་ངེས་འབྱེད་ཆ་མཐུན་འབྱུང་བས་སོ། །ཚིག་དོན་འབྱེད་པ་ནི། ཚོགས་ལམ་ནས་ཕྱིར་མི་ལྡོག་པ་ཡོད་ཀྱང་རིགས་ཀྱི་སྐབས་བཞིན་དུ་གཙོ་ཆེ་བས་ངེས་འབྱེད་ཡན་ལག་ནས་བཟུང་སྟེ་ཕྱིར་མི་ལྡོག་ཏུ་སྒྲུབ་པ་ལ། འཁོར་བའི་གཡུལ་ངོར་ཟློག་པ་ལ་མཐུ་དང་ལྡན་པས་དཔའ་བོ་བྱང་ཆུབ་སེམས་དཔའ་གང་དག་ངེས་འབྱེད་ཆ་མཐུན་ལ་རྟགས་ཉི་ཤུ་པོ་གང་རུང་དེ་ཐོབ་པའི་ཚུལ་གྱིས་གནས་པ་དབང་རྣོན་དང༌།

འོག་ནས་འཆད་པར་འགྱུར་བའི་མཐོང་ལམ་རྟགས་བཅུ་དྲུག་པོ་གང་རུང་དེ་ཐོབ་པའི་ཚུལ་གྱིས་གནས་པ་དབང་འབྲིང་དང༌། གོམས་པ་སྒོམ་ལམ་ཁྱད་པར་ཅན་ལ་རྟགས་ཟབ་མོ་བརྒྱད་པོ་དེ་ཐོབ་པའི་ཚུལ་གྱིས་གནས་པ་དབང་རྟུལ་དུ་མ་འདུས་པ་དེ་རྣམ་རྫོགས་སྦྱོར་བ་ཁྱད་པར་ཅན་འཆད་པའི་སྐབས་འདིར་བྱང་ཆུབ་སེམས་དཔའ་སློབ་པ་ཕྱིར་མི་ལྡོག་པའི་ཚོགས་ཏེ་དགེ་འདུན་ཡིན་པས་ན། སྦྱོར་ལམ་དྲོད་ལ་གནས་པའི་བྱང་སེམས་དབང་ ༼༤༢༤༽ རྣོན་དུ་མ་འདུས་པ་མཚན་གཞི། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་དགེ་འདུན་དུ་མཚོན། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་ཐོབ་པའི་བྱང་སེམས་དུ་མ་འདུས་པ། དབྱེ་ན། སྔར་གྱི་དེ་མཚན་གཞི། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་སྦྱོར་ལམ་པར་མཚོན། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་ཐོབ་པའི་ངེས་འབྱེད་ཆ་མཐུན་ལ་གནས་པའི་སེམས་དཔའ། མཐོང་ལམ་སྡུག་བསྔལ་ལ་ཆོས་བཟོད་ལས་གནས་པའི་བྱང་སེམས་དབང་འབྲིང་མཚན་གཞི། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་མཐོང་ལམ་པར་མཚོན། དེའི་རྟགས་ཐོབ་པའི་བདེན་པ་མངོན་རྟོགས་ལ་གནས་པའི་སེམས་དཔའ། ས་བརྒྱད་པ་ལ་གནས་པའི་བྱང་སེམས་དབང་རྟུལ་མཚན་གཞི། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་སྒོམ་ལམ་པར་མཚོན། དེའི་རྟགས་ཐོབ་པའི་རྗེས་ལ་མངོན་རྟོགས་ལ་གནས་པའི་སེམས་དཔའ་སྟེ་གསུམ་མོ། །གཉིས་པ་གཉིས་ལས། མཚམས་སྦྱར་བ་ནི། གཟུགས་ལ་སོགས་ལས་ལྡོག་སོགས་རྟགས། །ཞེས་སོགས་ཚིགས་བཅད་བཅུ་བཞི་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་ཕྱིར་མི་ལྡོག་པའི་དགེ་འདུན་དེ་རྣམས་ཀྱི་རྟགས་མ་འདྲེས་པ་གང་ཡིན་སྙམ་པའི་དོགས་པ་སེལ་བའི་ཕྱིར། ༼༤༢༥༽ གཉིས་པ་སོ་སོར་བཤད་པ་ལ་གསུམ་ལས། དང་པོ་ཕྱིར་མི་ལྡོག་པའི་སྦྱོར་ལམ་པའི་རྟགས་ལ། བསྟན་བཤད་གཉིས་ལས། དང་པོ་ནི། གཟུགས་ལ་སོགས་ལས་ལྡོག་སོགས་རྟགས། །ཞེས་བྱ་བ་ལ་སོགས་པས་གསུངས་ཏེ།

འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། ཕྱིར་མི་ལྡོག་པའི་དགེ་འདུན་གསུམ་གྱི་ནང་ནས་དང་པོར་ཚིག་བཅད་གཅིག་གིས་ངེས་འབྱེད་ཆ་མཐུན་ལ་གནས་པའི་དགེ་འདུན་རྣམས་ཀྱི་རྟགས་བསྟན་པ་ལ་རྒྱུ་མཚན་ཡོད་དེ། སྦྱོར་མཐོང་སྒོམ་གསུམ་གྱི་ནང་ནས་དང་པོར་སྦྱོར་ལམ་འབྱུང་བའི་ཕྱིར་རོ། །ཚིག་དོན་འབྱེད་པ་ནི། སྦྱོར་ལམ་དྲོད་ལ་གནས་པའི་བྱང་སེམས་དབང་རྣོན་གྱི་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་གཟུགས་སོགས་ལ་བདེན་ཞེན་མངོན་གྱུར་པ་ལྡོག་པ་དང༌། དཀོན་མཆོག་གསུམ་ལ་ཡོན་ཏན་ཡོད་དམ་མེད་ ༼༤༢༦༽ སྙམ་པའི་ཐེ་ཚོམ་མངོན་གྱུར་བ་མེད་པ་ལ་སོགས་པའི་རྟགས་ཉི་ཤུ་པོ་གང་རུང་ཐོབ་པའི་སྦྱོར་ལམ་པ་ཡིན་པས། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་ངེས་འབྱེད་ཆ་མཐུན་ལ་གནས་པའི་སེམས་དཔའ་ཡིན་པར་ཤེས་པར་བྱ་བ་ཡིན་ནོ། །ཤེས་བྱ་ཆོས་ཅན། གཟུགས་སོགས་ལ་བདེན་ཞེན་མངོན་གྱུར་པ་ལྡོག་པ་སོགས་རྟགས་ཉི་ཤུའི་སྒོ་ནས་ངེས་འབྱེད་ཆ་མཐུན་ལ་གནས་པའི་བྱང་སེམས་དབང་རྣོན་རྣམས་ཀྱི་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་མཚན་ཉིད་འདི་ཤེས་པར་བྱ་བ་ཡིན་ནོ། །སྦྱོར་ལམ་དྲོད་དང༌། རྩེ་མོ་དང༌། བཟོད་པ་དང༌། ཆོས་མཆོག་ལ་གནས་པའི་བྱང་སེམས་དབང་རྣོན་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་སྒྲུབ་རྟགས་བཅུ་གཅིག་དང༌། དྲུག་དང༌། གཉིས་དང༌། གཅིག་ཡོད་པའི་ཕྱིར། རྟགས་ཉི་ཤུའི་སྒོ་ནས་ཤེས་པར་བྱ་ན། རྟགས་ཉི་ཤུ་པོ་དེ་གང་ཞེ་ན། གཉིས་པ་ནི། གཟུགས་ལ་སོགས་ལས་ལྡོག་པ་དང༌། །ཞེས་བྱ་བ་ལ་སོགས་པས་གསུངས་སྟེ། འདི་ལ་མཚམས་སྦྱར་བ་ནི། གཟུགས་ལ་སོགས་ལས་ལྡོག་པ་དང༌། །ཞེས་སོགས་ཀྱི་ཚིགས་བཅད་དྲུག་ཆོས་ཅན། དགོས་པ་ཡོད་དེ། ཡང་ལྡོག་པ་ལ་སོགས་པའི་མཚན་ཉིད་གང་ཡིན་སྙམ་པའི་དོགས་པ་བསལ་ཞིང་དེ་དག་བསྟན་པའི་ཕྱིར་དུ་ཁྱོད་གསུངས་པ་ཡིན་པའི་ཕྱིར། ༼༤༢༧༽ གཉིས་པ་ཚིག་དོན་འབྱེད་པ་ལ་གཉིས་ལས། དང་པོ་ཕྱེ་སྟེ་བསྟན་པ་ལ་བཞི་ལས།

དང་པོ་དྲོད་ལ་གནས་པ་ཕྱིར་མི་ལྡོག་ཏུ་སྒྲུབ་པ་ནི། སྦྱོར་ལམ་དྲོད་ལ་གནས་པའི་བྱང་སེམས་དབང་རྣོན་ནི་གཞན་དོན་དུ་རྣམ་མཁྱེན་ཡིད་ལ་བྱེད་པས་གཟུགས་སོགས་རང་བཞིན་གྱིས་ངོ་བོ་ཉིད་མེད་པར་རྟོགས་ནས་བསྒོམས་པས་གཟུགས་སོགས་ལ་བདེན་ཞེན་མངོན་གྱུར་བ་ལྡོག་པ་ཡིན་ལ། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་གཟུགས་སོགས་ལ་བདེན་ཞེན་མངོན་གྱུར་བ་ལྡོག་པའི་རྗེས་ཐོབ་ཀྱི་སྤྱོད་པ་ཁྱད་པར་ཅན་ཐོབ་པའི་སེམས་དཔའི་ཡིན་པས་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ཡིན་ནོ། །དཀོན་མཆོག་གསུམ་ལ་ཡོན་ཏན་ཡོད་པར་ཤེས་ནས་ཡིད་ཆེས་པའི་དད་པ་ཐོབ་པས་དཀོན་མཆོག་གསུམ་ལ་ཡོན་ཏན་ཡོད་མེད་སྙམ་པའི་ཐེ་ཚོམ་མངོན་གྱུར་བ་ཟད་པ་ཡིན་ལ། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་དཀོན་མཆོག་གསུམ་ལ་ཡོན་ཏན་ཡོད་དམ་མེད་སྙམ་པའི་ཐེ་ཚོམ་མངོན་གྱུར་བ་ཟད་པའི་རྗེས་ཐོབ་མན་འདྲ། ལས་ཉོན་གྱི་དབང་གིས་མི་ཁོམ་པའི་སྐྱེ་གནས་བརྒྱད་དུ་མི་སྐྱེ་བར་གྱུར་ཅིག་ཅེས་པའི་སྨོན་ལམ་གྲུབ་པས་ལས་ཉོན་གྱི་དབང་གིས་མི་ཁོམ་པའི་སྐྱེ་གནས་བརྒྱད་དུ་སྐྱེ་བ་ཟད་པ་ཡིན་ལ། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་ལས་ཉོན་གྱི་དབང་གིས་མི་ཁོམ་པའི་སྐྱེ་གནས་བརྒྱད་དུ་སྐྱེ་བ་ཟད་པའི་རྗེས་ཐོབ་མན་འདྲ། མི་ཁོམ་པའི་སྐྱེ་གནས་བརྒྱད་ནི། རྒྱུ་འབྲས་ལ་སྐུར་པ་འདེབས་པ་ལོག་པར་ལྟ་བ་ནི་ལོག་ལྟའི་དབང་གིས་དམ་ ༼༤༢༨༽ པའི་ཆོས་སྒྲུབ་ཏུ་མི་ཁོམ་པ་ཡིན་ལ། དམྱལ་བ་པ་ནི་སྡུག་བསྔལ་གྱི་དབང་དང༌། ཡི་དྭགས་ནི་ཟས་སྐོམ་ཚོལ་བའི་དབང་དང༌། དུད་འགྲོར་སྐྱེས་པ་ནི་རྨོངས་པའི་དབང་དང༌། རྫོགས་བྱེད་དུས་ཀྱི་སེམས་ཅན་ལྟ་བུ་སངས་རྒྱས་ཀྱི་བཀའ་མི་ཐོས་པ་དང༌། དགེ་སློང་ཕ་མ་གཉིས། དགེ་བསྙེན་ཕ་མ་གཉིས་ཏེ་འཁོར་རྣམ་བཞི་མེད་པའི་ཡུལ་མཐའ་འཁོབ་ཏུ་སྐྱེས་པ་ནི་དམ་པའི་ཆོས་མེད་པའི་དབང་དང༌། དབང་པོ་མ་ཚང་བ་ནི་དམན་པ་ལ་དགག་སྒྲ་སྦྱར་བ་ཡིན་ཏེ།

ཡིད་དབང་མ་ཚང་བའི་སེམས་ཅན་མེད་པའི་ཕྱིར་དང༌། ལྐུགས་པས་ཀྱང་ཟས་ཀྱི་རོ་མྱོང་བའི་ཕྱིར་རོ། །དེས་ན་ཡིད་ཀྱི་དབང་པོ་ལ་སྐྱོན་ཞུགས་པ་གླེན་པ་དང༌། ལྕེའི་དབང་པོ་ལ་སྐྱོན་ཞུགས་པ་ལྐུགས་པའི་དངོས་པོ་སྟེ། མདོར་ན་གླེན་ཅིང་ལྐུགས་པའི་དངོས་པོ་ནི་ཡིད་དབང་དང༌། ལྕེ་དབང་ལ་སྐྱོན་ཞུགས་པའི་དབང་དང༌། འདུ་ཤེས་མེད་པ་པའི་སེམས་ཅན་ལྟ་བུ་ལྷ་ཚེ་རིང་པོར་སྐྱེས་པ་ནི་ཞི་གནས་ལྷོད་པའི་དབང་གིས་དམ་པའི་ཆོས་སྒྲུབ་ཏུ་མི་ཁོམ་པ་སྟེ། དེ་རྣམས་ཟད་པའོ། །རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་སྙིང་རྗེ་ཆེན་པོའི་སྒོ་ནས་བདག་ཉིད་དགེ་བ་བཅུ་ལ་གནས་ནས་གཞན་གདུལ་བྱ་དེ་ལ་སྦྱོར་བ་དང༌། བསྔགས་པ་བརྗོད་པ་དང༌། མཐུན་པས་དགའ་བར་བྱེད་པའི་རྗེས་ཐོབ་མན་འདྲ། བདག་གི་བདེ་བ་དང་གཞན་གྱི་སྡུག་བསྔལ་བརྗེ་བར་ནུས་པའི་སེམས་དཔའ་ཡིན་པས་སེམས་ཅན་གཞན་གྱི་དོན་དུ་སྦྱིན་སོགས་རྫོགས་པའི་བྱང་ཆུབ་ཏུ་བསྔོས་པ་ཡིན་ལ་དེ་མན་འདྲ། གཟུགས་ ༼༤༢༩༽ སོགས་ཆོས་ཐམས་ཅད་ཡང་དག་པར་མ་དམིགས་པར་རྟོགས་པས་ཟབ་མོ་སྟོང་པ་ཉིད་ཀྱི་དོན་ལ་སོམ་ཉི་མེད་པ་ཡིན་ལ་མན་འདྲ། བསམ་སྦྱོར་གཉིས་ཀས་གཞན་སེམས་ཅན་ཐམས་ཅད་ལ་ཕན་པ་ཉིད་དུ་ཞུགས་པའི་སེམས་དཔའ་ཡིན་པས་བྱམས་པས་ཟིན་པའི་ལུས་ངག་ཡིད་གསུམ་གྱི་ལས་དང་ལྡན་པ་ཡིན་ལ་མན་འདྲ། བསླབ་པ་གསུམ་གྱི་སྦྱོར་བ་ཕུན་སུམ་ཚོགས་པ་རྒྱུད་ལ་རྒྱུན་དུ་ལྡན་པས་དགེ་བའི་ཆོས་ཀྱི་ཆོམ་རྐུན་དུ་གྱུར་པའི་སྒྲིབ་པ་ལྔ་དང་རྒྱུན་དུ་མི་འགྲོགས་པ་ཡིན་ལ་མན་འདྲ། སྒྲིབ་པ་ལྔ་ནི། འདོད་པའི་ཡོན་ཏན་ལ་འདུན་ཅིང་དོན་དུ་གཉེར་བའི་སྲེད་པ་དང༌། དགེ་བ་སྒྲུབ་པ་ལ་གནོད་པའི་སེམས་དང༌། འཇུག་པ་རང་དབང་མེད་པར་སེམས་སྡུད་པ་གཏི་མུག་གི་ཆར་གཏོགས་པ་གཉིད་དང༌། སེམས་ལས་སུ་མི་རུང་བ་གཏི་མུག་གི་ཆར་གཏོགས་པ་རྨུགས་པ་དང༌། འདོད་ཆགས་དང་མཐུན་པ་སྔོན་དགོད་དགོད་དགའ་དགའ་རྩེ་རྩེ་བ་རྗེས་སུ་དྲན་པ་ལས་བྱུང་བའི་སེམས་རྣམ་པར་མ་ཞི་བ་རྒོད་པ་དང༌།

དགེ་བ་བྱས་པས་སེམས་མི་དགའ་ཞིང་ཡིད་ལ་གཅགས་པ་འགྱོད་པ་ཉོན་མོངས་པ་ཅན་དང༌། ལས་འབྲས་དང་བདེན་པ་དང་དཀོན་མཆོག་གསུམ་ལ་ཡིད་གཉིས་ཟ་བ་ཐེ་ཚོམ་མོ། །དེ་ལ་གཉིད་རྨུགས་གཉིས་ཟས་རྨྱ་བ་ལ་སོགས་པ་ལས་བྱུང༌། གཉེན་པོ་སྣང་བའི་འདུ་ཤེས་དང༌། བྱ་བ་སེམས་ཞུམ་བྱེད་དུ་གཅིག་པས་གཅིག་ཏུ་བརྗོད་དོ། །རྒོད་འགྱོད་གཉིས་ཟས་ཉིད་དུ་སོགས་དྲན་པ་ལས་བྱུང་བ་དང༌། གཉེན་པོ་ཞི་གནས་དང་བྱ་བ་སེམས་མ་ཞི་བར་བྱེད་པར་ ༼༤༣༠༽ གཅིག་པས་གཅིག་ཏུ་བརྗོད་པས་ལྔའོ། །མ་རིག་པ་དང་བདག་ཏུ་ལྟ་བའི་བག་ལ་ཉལ་གྱི་གཉེན་པོ་སྤྲོས་བྲལ་ཤིན་ཏུ་བསྒོམས་པས་མ་རིག་པ་དང༌། བདག་ཏུ་ལྟ་བའི་བག་ལ་ཉལ་ཐམས་ཅད་ཅི་རིགས་པ་འཇོམས་པ་ཡིན་ལ་མན་འདྲ། རྟག་ཏུ་བླང་དོར་གྱི་གནས་ལུགས་ལ་མཉམ་པར་བཞག་པ་སྟེ་མ་ཡེངས་པར་དྲན་པས་སྤྱོད་ལམ་ལ་དྲན་པ་དང་ཤེས་བཞིན་ལྡན་པ་ཡིན་ལ་མན་འདྲ། སྦྱོར་ལམ་དྲོད་ལ་གནས་པའི་བྱང་ཆུབ་སེམས་དཔའ་དབང་རྣོན་ནི་ཆོས་གོས་སོགས་ལ་གཙང་སྦྲ་ཀུན་ཏུ་སྤྱོད་ཅིང་ནད་ཉུང་བ་ཡིན་པས་ཆོས་གོས་ལ་སོགས་པ་ཡོངས་སུ་སྤྱོད་པ་གཙང་བ་ཡིན་ལ། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་ཆོས་གོས་ལ་སོགས་པ་ཡོངས་སུ་སྤྱོད་པ་གཙང་བའི་རྗེས་ཐོབ་ཀྱི་སྤྱོད་པ་ཁྱད་པར་ཅན་ཐོབ་པའི་སེམས་དཔའ་ཡིན་པས་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ཡིན་ནོ། །མདོར་ན་དྲོད་ཀྱི་རྟགས་བཅུ་གཅིག་གོ །གཉིས་པ་རྩེ་མོ་ལ་གནས་པ་ཕྱིར་མི་ལྡོག་ཏུ་སྒྲུབ་པ་ནི། སྦྱོར་ལམ་རྩེ་མོ་ལ་གནས་པའི་བྱང་ཆུབ་སེམས་དཔའ་དབང་རྣོན་ནི་སྲིན་བུའི་རིགས་བརྒྱད་ཁྲི་དང་ལྷན་ཅིག་ཏུ་མི་གནས་པའི་དགེ་བའི་རྩ་བ་འཇིག་རྟེན་ཕལ་པ་ལས་མངོན་པར་འཕགས་པ་ཐོབ་པས་ལུས་ལ་སྲིན་བུའི་རིགས་བརྒྱད་ཁྲི་མི་འབྱུང་བ་ཡིན་ལ། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་ལུས་ལ་སྲིན་བུའི་རིགས་བརྒྱད་ཁྲི་མི་འབྱུང་བའི་རྗེས་ཐོབ་ཀྱི་སྤྱོད་པ་ཁྱད་པར་ཅན་ཐོབ་པས་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ཡིན་ནོ། །ངོ་

༼༤༣༡༽ ཚ་ཤེས་པ་དང་ཁྲེལ་ཡོད་པའི་དགེ་བའི་རྩ་བ་རྣམ་པར་དག་པ་ཐོབ་པས་ལུས་ངག་སེམས་ཀྱི་གྱ་གྱུ་མེད་པ་ཡིན་ལ་མན་འདྲ། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་རྙེད་བཀུར་སོགས་ལ་མི་ལྟ་བའི་སེམས་ཀྱིས་སྦྱངས་པའི་ཡོན་ཏན་བཅུ་གཉིས་ལེན་པའི་རྗེས་ཐོབ་མན་འདྲ། སྦྱིན་སོགས་ཀྱི་ཁྱད་པར་སྦྱིན་སོགས་འཁོར་གསུམ་རྣམ་དག་སྤྱད་པས་སྦྱིན་སོགས་དང་འགལ་བ་སེར་སྣ་སོགས་མངོན་གྱུར་པ་མེད་པ་མན་འདྲ། ཆོས་ཐམས་ཅད་ཡང་དག་པར་ཆོས་དབྱིངས་སུ་དབྱེར་མེད་པར་རྟོགས་པས་ཉིད་ཀྱིས་ཆོས་ཉིད་དང་མི་འགལ་བར་ཡུམ་གྱི་རྣལ་འབྱོར་དང་ལྡན་པར་འགྲོ་བ་ཡིན་ལ་མན་འདྲ། འགྲོ་བ་སེམས་ཅན་ཐམས་ཅད་བདག་ཉིད་བས་གཅེས་པར་བྱས་ཤིང་སེམས་ཅན་ཐམས་ཅད་ཀྱི་དོན་གོ་ཆ་བགོས་པས་གཞན་སེམས་ཅན་གྱི་དོན་དུ་འགྱུར་ན་དམྱལ་བ་ཡང་འདོད་པ་ཡིན་ལ་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་གཞན་དོན་དུ་འགྱུར་ན་དམྱལ་བ་ཡང་འདོད་པའི་རྗེས་ཐོབ་ཀྱི་སྤྱོད་པ་ཁྱད་པར་ཅན་ཐོབ་པས་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ཡིན་ནོ། །མདོར་ན་རྩེ་མོ་རྟགས་རྣམ་པ་དྲུག་གོ །གསུམ་པ་བཟོད་པ་གནས་པ་ཕྱིར་མི་ལྡོག་ཏུ་སྒྲུབ་པ་ནི། སྦྱོར་ལམ་བཟོད་པ་ལ་གནས་པའི་བྱང་སེམས་དབང་རྣོན་ནི། སྟོང་ཉིད་སྙིང་རྗེའི་སྙིང་པོ་ཅན་གྱི་རྟོགས་པ་ལ་ཡིད་ཆེས་བརྟན་པོ་ཐོབ་པས་བདུད་སོགས་གཞན་གྱི་ལམ་གཞན་དུ་དཀྲིར་མི་བཏུབ་པ་ཡིན་ལ། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་བདུད་སོགས་གཞན་གྱིས་ལམ་གཞན་དུ་ ༼༤༣༢༽ དཀྲིར་མི་བཏུབ་པའི་རྗེས་ཐོབ་མན་འདྲ། རྫོགས་པའི་སངས་རྒྱས་འཐོབ་པའི་ཐབས་ཤེས་ལ་མཁས་པས་རྫོགས་པའི་སངས་རྒྱས་འཐོབ་པའི་ལམ་ལྟར་བཅོས་མ་ཉེ་བར་སྟོན་པའི་བདུད་ལ་བདུད་ཉིད་དུ་རྟོགས་པ་ཡིན་ལ། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་སངས་རྒྱས་འཐོབ་པའི་ལམ་ལྟར་བཅོས་མ་ཉེ་བར་སྟོན་པའི་བདུད་ལ་བདུད་དུ་རྟོགས་པའི་རྗེས་ཐོབ་མན་འདྲ།

མདོར་ན་བཟོད་པའི་རྟགས་གཉིས་སོ། །བཞི་པ་ཆོས་མཆོག་ལ་གནས་པ་ཕྱིར་མི་ལྡོག་ཏུ་སྒྲུབ་པ་ནི། སྦྱོར་ལམ་ཆོས་མཆོག་ལ་གནས་པའི་བྱང་སེམས་དབང་རྣོན་ནི། སྤྱད་བྱ་ཐམས་ཅད་ལ་འཁོར་གསུམ་རྣམ་དག་གི་སྒོ་ནས་སྤྱོད་པས་སངས་རྒྱས་དགྱེས་པའི་སྤྱོད་པ་དང་ལྡན་པ་ཡིན་ལ། ཁྱབ་པ་ཡོད་དེ། འཁོར་གསུམ་རྣམ་པར་དག་པའི་སྤྱོད་པ་ཐམས་ཅད་ལ་སངས་རྒྱས་དགྱེས་པས་སོ། །རྫོགས་པའི་བྱང་ཆུབ་ལས་ཕྱིར་མི་ལྡོག་པའི་རྟགས་སངས་རྒྱས་དགེས་པའི་སྤྱོད་པ་དང་ལྡན་པའི་རྗེས་ཐོབ་ཀྱི་སྤྱོད་པ་ཁྱད་པར་ཅན་ཐོབ་པ་མན་འདྲ། མདོར་ན་ཆོས་མཆོག་གི་རྟགས་གཅིག་གོ །ངག་དོན། སྦྱོར་ལམ་ཆོས་མཆོག་ལ་གནས་པའི་བྱང་སེམས་དབང་རྣོན་ཆོས་ཅན། རྫོགས་པའི་བྱང་ཆུབ་ལས་ཕྱིར་མི་ལྡོག་པ་ཡིན་ཏེ། དེའི་རྟགས་སངས་རྒྱས་དགྱེས་པའི་སྤྱོད་པ་དང་ལྡན་པའི་རྗེས་ཐོབ་ཀྱི་སྤྱོད་པ་ཁྱད་པར་ཅན་ཐོབ་པའི་ཕྱིར། ཆོས་ཅན། སངས་རྒྱས་དགྱེས་པའི་སྤྱོད་པ་དང་ལྡན་པ་ཡིན་ཏེ། སྤྱད་བྱ་ཐམས་ཅད་ལ་འཁོར་གསུམ་རྣམ་དག་གི་སྒོ་ནས་སྤྱོད་པའི་ཕྱིར། ཁྱབ་སྟེ། ༼༤༣༣༽ འཁོར་གསུམ་རྣམ་པར་དག་པའི་སྤྱོད་པ་ཐམས་ཅད་ལ་སངས་རྒྱས་དགྱེས་པས་སོ། །འདི་བཞིན་དུ་གོང་མ་ཐམས་ཅད་ལ་ཡང་སྦྱོར་མཛོད། གཉིས་པ་ནི། མདོར་ན་རྟགས་བཅུ་གཅིག་དང༌། དྲུག་དང༌། གཉིས་དང༌། གཅིག་སྟེ། རྟགས་ཉི་ཤུ་པོ་འདི་དག་གིས་གོ་རིམ་བཞིན་དུ་དྲོད་དང་རྩེ་མོ་དང་བཟོད་པ་དང་ཆོས་མཆོག་ལ་གནས་པའི་བྱང་སེམས་དབང་རྣོན་བླ་མེད་བྱང་ཆུབ་ལས་ཕྱིར་མི་ལྡོག་པ་ཡིན་པར་ཤེས་པར་བྱའོ། །གཉིས་པ་ཕྱིར་མི་ལྡོག་པའི་མཐོང་ལམ་པའི་རྟགས་ལ་གསུམ་ལས། དང་པོ་མཚམས་སྦྱར་བ་ནི། ཤེས་བྱ་ཆོས་ཅན། ངེས་འབྱེད་ཆ་མཐུན་ལ་གནས་པའི་བྱང་སེམས་དབང་རྣོན་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་མཚན་ཉིད་བཤད་ནས། དེའི་འོག་ཏུ་མཐོང་ལམ་ལ་གནས་པའི་བྱང་སེམས་དབང་འབྲིང་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་མཚན་ཉིད་བར་སྐབས་ཀྱི་ཚིགས་སུ་བཅད་པ་གཅིག་གིས་གསུངས་པ་ལ་རྒྱུ་མཚན་ཡོད་དེ།

རྒྱུ་ངེས་འབྱེད་ཆ་མཐུན་ལས་འབྲས་བུ་མཐོང་ལམ་འབྱུང་པའི་ཕྱིར། 

༼༤༣༤༽ གཉིས་པ་མདོར་བསྟན་ནི། ཡུལ་བདེན་བཞིའི་སྒོ་ནས་ཕྱེ་བའི་ཐེག་ཆེན་མཐོང་ལམ་པ་དབང་འབྲིང་གི་རྒྱུད་ཀྱི་བཟོད་ཤེས་སྐད་ཅིག་མ་བཅུ་དྲུག་གི་མིང་ཅན་དུ་གྱུར་པ་རྗེས་ཐོབ་ཀྱི་སྤྱོད་པ་ཁྱད་པར་ཅན་བཅུ་དྲུག་ནི་ཆོས་ཅན། མཐོང་ལམ་ལ་གནས་པའི་བྱང་སེམས་དབང་འབྲིང་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་མཚན་ཉིད་ཡིན་ཏེ། དེ་མཚོན་པར་བྱེད་པའི་རྟགས་ཡིན་པའི་ཕྱིར། གསུམ་པ་རྒྱས་བཤད་ནི། གཟུགས་སོགས་འདུ་ཤེས་ལྡོག་པ་དང༌། །ཞེས་བྱ་བ་ལ་སོགས་པས་གསུངས་ཏེ། འདི་ལ་གསུམ་ལས། དང་པོ་མཚམས་སྦྱར་ནི། གཟུགས་སོགས་འདུ་ཤེས་ལྡོག་པ་དང༌། །ཞེས་སོགས་ཀྱི་ཚིགས་བཅད་ལྔ་ཆོས་ཅན། ཁྱོད་ཀྱིས་མཐོང་ལམ་པ་ཕྱིར་མི་ལྡོག་པའི་རྟགས་རྣམས་གསུངས་པ་ལ་དགོས་པ་ཡོད་དེ། ཁྱོད་ཀྱིས་དེ་དག་གསུངས་པ་ལ་བརྟེན་ནས་སྐད་ཅིག་མའི་རྣམ་པ་ཅི་འདྲ་བ་ཞིག་ཕྱིར་མི་ལྡོག་པའི་མཚན་ཉིད་ཡིན་སྙམ་པའི་དོགས་པ་སེལ་པའི་ཕྱིར། གཉིས་པ་ཚིག་དོན་འབྱེད་པ་ལ་གཉིས་ལས། ཕྱེ་སྟེ་བཤད་པ་ནི། མཐོང་ལམ་སྡུག་བསྔལ་ལ་ཆོས་བཟོད་ལ་གནས་པའི་བྱང་སེམས་དབང་འབྲིང་ཆོས་ཅན། རྫོགས་བྱང་ལས་ ༼༤༣༥༽ ཕྱིར་མི་ལྡོག་པ་ཡིན་ཏེ། རྫོགས་བྱང་ལས་ཕྱིར་མི་ལྡོག་པའི་རྟགས་གཟུགས་སོགས་ལ་བདེན་པར་ཞེན་པའི་འདུ་ཤེས་མངོན་འགྱུར་བ་ལྡོག་པའི་རྗེས་ཐོབ་ཀྱི་སྤྱོད་པ་ཁྱད་པར་ཅན་ཐོབ་པའི་སེམས་དཔའ་ཡིན་པའི་ཕྱིར། ཤེས་བྱ་ཆོས་ཅན། གཟུགས་སོགས་ཀྱི་ཆོས་བདེན་པར་ཞེན་པའི་རྟོག་པ་མངོན་འགྱུར་བ་ལྡོག་པ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་ཆོས་ཐམས་ཅད་དོན་དམ་པར་རང་གི་མཚན་ཉིད་ཀྱིས་སྟོང་པར་མངོན་སུམ་དུ་རྟོགས་པས་སོ། །མཐོང་ལམ་སྡུག་བསྔལ་ལ་ཆོས་ཤེས་ལ་གནས་པའི་བྱང་སེམས་དབང་འབྲིང་ཆོས་ཅན། ཆོས་འདྲ། དེའི་རྟགས་བླ་ན་མེད་པའི་བྱང་ཆུབ་ཀྱི་སེམས་བསྟན་པའི་རྗེས་ཐོབ་མན་འདྲ། ཆོས་ཅན། དེ་བརྟན་པ་ཡིན་ཏེ། དེ་བརྟན་པར་སངས་རྒྱས་དང་བྱང་སེམས་གོང་མས་བྱིན་གྱིས་བརླབས་པས་སོ། །མཐོང་ལམ་སྡུག་བསྔལ་ལ་རྗེས་བཟོད་ལ་གནས་པའི་བྱང་སེམས་དབང་འབྲིང་ཆོས་ཅན།

ཆོས་འདྲ། དེའི་རྟགས་ཐེག་པ་དམན་པ་ལ་དགའ་བའི་སེམས་རྣམ་པར་ལོག་པའི་རྗེས་ཐོབ་མན་འདྲ། ཆོས་ཅན། ཉན་རང་གི་ཐེག་པ་ལ་དགའ་བའི་སེམས་རྣམ་པར་ལོག་པ་ཡིན་ཏེ། ཐེག་པ་ཆེན་པོའི་ཆོས་ཁྱད་པར་ཅན་ཐབས་ཤེས་ཟུང་འབྲེལ་རྒྱུན་དུ་བསྒྲུབས་པས་སོ། །མཐོང་ལམ་སྡུག་བསྔལ་ལ་རྗེས་ཤེས་ལ་གནས་པའི་བྱང་སེམས་དབང་འབྲིང་ཆོས་ཅན། ཆོས་འདྲ། དེའི་རྟགས་ཆོས་ཐམས་ཅད་རང་བཞིན་མེད་པར་རབ་ཏུ་རྣམ་འབྱེད་ཀྱི་ཤེས་རབ་ཀྱི་མཐུས་བསམ་གཏན་དང་གཟུགས་མེད་པའི་སྙོམས་འཇུག་དང་འདུ་ ༼༤༣༦༽ ཤེས་མེད་པའི་སྙོམས་འཇུག་གི་དབང་གིས་ཁམས་གོང་མར་སྐྱེ་བའི་ཡན་ལག་ཟད་པའི་རྗེས་ཐོབ་མན་འདྲ། མདོར་ན་སྡུག་བསྔལ་བདེན་པའི་དབང་དུ་བྱས་པ་རྣམ་པ་བཞི་ཡིན་ནོ། །མཐོང་ལམ་ཀུན་འབྱུང་ལ་ཆོས་བཟོད་ལ་གནས་པའི་བྱང་སེམས་དབང་འབྲིང་ཆོས་ཅན། ཆོས་འདྲ། དེའི་རྟགས་ལུས་སེམས་ཡངས་ཞིང་ལས་སུ་རུང་བའི་རྗེས་ཐོབ་མན་འདྲ། ཆོས་ཅན། ལུས་སེམས་ཡངས་བ་ཡིན་ཏེ། སྒོ་གསུམ་མི་དགེ་བའི་ལས་ཐམས་ཅད་དང་བྲལ་བའི་སེམས་དཔའ་ཡིན་པས་སོ། །མཐོང་ལམ་ཀུན་འབྱུང་ལ་ཆོས་ཤེས་ལ་གནས་པའི་བྱང་སེམས་དབང་འབྲིང་ཆོས་ཅན། ཆོས་འདྲ། དེའི་རྟགས་འདོད་པའི་ཡོན་ཏན་ལྔ་ལ་ལོངས་སྤྱོད་པའི་ཐབས་ལ་མཁས་པའི་རྗེས་ཐོབ་མན་འདྲ། ཆོས་ཅན། འདོད་པའི་ཡོན་ཏན་ལྔ་ལ་ལོངས་སྤྱོད་པའི་ཐབས་ལ་མཁས་པ་ཡིན་ཏེ། ཆགས་ཅན་གྱི་སེམས་ཅན་འདུལ་བའི་ཐབས་ལ་མཁས་པའི་མཐུས་མངོན་ཞེན་མེད་པར་འདོད་པའི་ཡོན་ཏན་ལྔ་ལ་ལོངས་སྤྱོད་པས་སོ། །མཐོང་ལམ་ཀུན་འབྱུང་ལ་རྗེས་བཟོད་ལ་གནས་པའི་བྱང་སེམས་དབང་འབྲིང་ཆོས་ཅན། ཆོས་འདྲ། དེའི་རྟགས་ཆགས་ཡུལ་གྱི་ཉེས་དམིགས་མཐོང་བའི་སྒོ་ནས་རྟག་ཏུ་ཚངས་པར་སྤྱོད་པའི་རྗེས་ཐོབ་མན་འདྲ། མཐོང་ལམ་ཀུན་འབྱུང་ལ་རྗེས་ཤེས་ལ་གནས་པའི་བྱང་སེམས་དབང་འབྲིང་ཆོས་ཅན། ཆོས་འདྲ། དེའི་རྟགས་འཚོ་བའི་ཡོ་བྱད་རྣམ་པར་དག་པའི་རྗེས་ཐོབ་མན་འདྲ། ཆོས་ཅན། འཚོ་བའི་ཡོ་བྱད་རྣམ་པར་དག་པ་ཡིན་ཏེ།

སྐྱེས་བུ་དམ་པའི་ཆོས་ ༼༤༣༧༽ ཉིད་བྱང་ཆུབ་ཀྱི་སེམས་མི་བརྗེད་པ་ལ་དབང་བའི་སེམས་དཔའ་ཡིན་པས་སོ། །མདོར་ན་ཀུན་འབྱུང་བདེན་པའི་དབང་དུ་བྱས་པའི་རྣམ་པ་བཞི་ཡིན་ནོ། །མཐོང་ལམ་འགོག་པ་ཆོས་བཟོད་ལ་གནས་པའི་བྱང་སེམས་དབང་འབྲིང་ཆོས་ཅན། ཆོས་འདྲ། དེའི་རྟགས་ཕུང་སྐྱེ་ཁམས་གསུམ་ལ་སྦྱོར་བ་དང་རྗེས་སུ་སྦྱོར་བ་དག་ཏུ་མི་བྱའོ་ཞེས་མདོ་ལས་གསུངས་པ་དེ་ལྟར་ཕུང་སྐྱེ་ཁམས་གསུམ་ལ་སྦྱོར་བ་དང་པོར་ཞེན་པ་དང༌། རྗེས་སུ་སྦྱོར་བ་ཕྱིས་ཤིན་ཏུ་ཞེན་པས་གནས་པ་སོ་སོར་བཀག་པའི་རྗེས་ཐོབ་མན་འདྲ། ཆོས་ཅན། ཕུང་སྐྱེ་ཁམས་གསུམ་ལ་དང་པོར་ཞེན་པ་དང་ཕྱིས་ཞེན་པས་གནས་པ་བཀག་པ་ཡིན་ཏེ། གཞན་དོན་དུ་རྣམ་མཁྱེན་ཡིད་ལ་བྱེད་པས་རང་བཞིན་སྟོང་པ་ཉིད་མངོན་སུམ་དུ་རྟོགས་པ་ལ་གནས་བཞིན་པ་ཡིན་པས་སོ། །མཐོང་ལམ་འགོག་པ་ཆོས་ཤེས་ལ་གནས་པའི་སེམས་དཔའ་དབང་འབྲིང་ཆོས་ཅན། ཆོས་འདྲ། དེའི་རྟགས་ལམ་ལྔའི་བདག་ཉིད་ཀྱི་རྟོགས་པ་ལ་བར་ཆད་བྱེད་པའི་ཆོས་སྒྲིབ་པ་ལྔ་པོ་རྣམས་ལ་དང་པོར་ཞེན་པ་དང༌། ཕྱིས་ཞེན་པས་གནས་པ་བཀག་པའི་རྗེས་ཐོབ་མན་འདྲ། ཆོས་ཅན། ལམ་ལྔའི་བདག་ཉིད་ཀྱི་རྟོགས་པ་ལ་བར་ཆད་བྱེད་པའི་ཆོས་སྒྲིབ་པ་ལྔ་པོ་རྣམས་ལ་སྔ་མ་ཆོས་བཟོད་ཀྱི་སྐབས་སུ་བསྟན་པ་བཞིན་དུ་དང་པོར་ཞེན་པ་དང༌། ཕྱིས་ཞེན་པས་གནས་པ་བཀག་པ་ཡིན་ཏེ། མི་མཐུན་ཕྱོགས་སྒྲིབ་པ་ལྔ་པོ་བསལ་ནས་རང་བཞིན་སྟོང་པ་ཉིད་སྒོམ་བཞིན་པ་ཡིན་པས་སོ། །མཐོང་ལམ་འགོག་ ༼༤༣༨༽ པ་རྗེས་བཟོད་ལ་གནས་པའི་བྱང་སེམས་དབང་འབྲིང་ཆོས་ཅན། ཆོས་འདྲ། དེའི་རྟགས་བྱང་ཆུབ་ཀྱི་རྒྱུ་ཚོགས་སྦྱིན་སོགས་དྲུག་ལ་དང་པོར་ཞེན་པ་དང༌། ཕྱིས་ཞེན་པས་གནས་པ་བཀག་པའི་རྗེས་ཐོབ་མན་འདྲ། ཆོས་ཅན། བྱང་ཆུབ་ཀྱི་རྒྱུ་ཚོགས་སྦྱིན་སོགས་དྲུག་ལ་དང་པོར་ཞེན་པ་དང་ཕྱིས་ཞེན་པས་གནས་པ་བཀག་པ་ཡིན་ཏེ། རྣམ་པར་རྟོག་པའི་སྐྱོན་ཆགས་སོགས་འབྱུང་བར་ཤེས་པའི་སྒོ་ནས་རང་བཞིན་སྟོང་པ་ཉིད་སྒོམ་བཞིན་པའི་སེམས་དཔའ་ཡིན་པས་སོ། །མཐོང་ལམ་འགོག་པ་རྗེས་ཤེས་ལ་གནས་པའི་བྱང་སེམས་དབང་འབྲིང་ནི་གཟུང་འཛིན་གྱི་རྣམ་པར་རྟོག་པ་ཐམས་ཅད་སྤང་བྱར་རྟོགས་ནས་རང་བཞིན་སྟོང་པ་ཉིད་སྒོམ་བཞིན་པ་ཡིན་པའི་སེམས་དཔའ་ཡིན་པས་སོ། །གྲོང་གིས་མཚོན་པའི་དབང་པོ་དང༌།

སོགས་པ་གྲོང་ཁྱེར་གྱིས་མཚོན་པའི་དབང་རྟེན་དང༌། གྲོང་རྡལ་གྱིས་མཚོན་པའི་དབང་ཡུལ་དང༌། རྒྱལ་པོ་དང་བློན་པོས་མཚོན་པའི་སེམས་དང་སེམས་བྱུང་དང་བཅས་པ་དང༌། སྤང་གཉེན་གཡུལ་འགྱེད་པ་ལ་སྦྱོར་བ་དང་པོར་ཞེན་པ་དང༌། རྗེས་སུ་སྦྱོར་བ་ཕྱིས་ཞེན་པས་གནས་པ་སོ་སོར་བཀག་ནས་བསྒོམ་པ་ཡིན་ནོ། །ཇི་ལྟར་ན། སྔ་མ་ཆོས་བཟོད་ཀྱི་སྐབས་སུ་བསྟན་པ་བཞིན་དུ་དབང་པོ་སོགས་ལ་སྦྱོར་བ་དང་རྗེས་སུ་སྦྱོར་བ་དག་ཏུ་མི་བྱའོ་ཞེས་མདོ་ལས་གསུངས་པ་དེ་ལྟར་རོ། །དེ་ལ་གྲོང་ནི། སོ་ནམ་པའི་ཁྱིམ་གཅིག་གཉིས་སོགས་ཡོད་པའི་གནས་ལ་ཟེར་ལ། དེས་སོ་ནམ་པའི་རྟེན་བྱེད་པ་བཞིན་དུ། དབང་པོས་དབང་ ༼༤༣༩༽ ཤེས་ཀྱི་རྟེན་བྱེད་པས་མདོ་ལས་གྲོང་གིས་མཚོན་ནས་དབང་པོ་གསུངས་སོ། །དེ་ལ་དབང་པོ་ནི་རང་གི་དབང་བསྒྱུར་བྱ་ལ་དབང་སྒྱུར་བས་དབང་པོ་ཡིན་ལ། དབྱེ་ན་ཀུན་ནས་ཉོན་མོངས་ཀྱི་དབང་པོ་བཅུ་བཞི་ལ། ཡུལ་འཛིན་པ་ལ་དབང་བྱེད་པ་མིག་དང༌། རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱི་དབང་པོ་ནི། རིམ་པ་བཞིན་དུ་འབྱུང་བ་བཞི་རྒྱུར་བྱས་པ་མིག་དང༌། རྣ་བ་དང༌། སྣ་དང༌། ལྕེ་དང༌། ལུས་ཀྱི་རྣམ་པར་ཤེས་པའི་རྟེན་གཟུགས་དྭང་བ། འཇུག་ཤེས་གང་ཞིག རང་འབྲས་ཤེས་པ་ཕྱི་མའི་རྟེན་བྱེད་པའོ། །རྟེན་བཅས་ཀྱི་མིག་དབང་སོགས་ཀྱི་དབང་དུ་བྱས་པ་ཡིན་ནོ། །ལས་ཀྱི་འབྲས་བུ་ལོངས་སྤྱོད་པ་ལ་དབང་བྱེད་པ་བདེ་བ་དང༌། སྡུག་བསྔལ་དང༌། ཡིད་བདེ་དང༌། ཡིད་མི་བདེ་དང༌། བཏང་སྙོམས་ཀྱི་དབང་པོ་ནི་རིམ་པ་བཞིན་དུ་ལུས་ཀྱི་ཚོར་བ་སིམ་པར་མྱོང་བ་དང༌། ལུས་ཀྱི་ཚོར་བ་གདུང་བར་མྱོང་བ་དང༌། སེམས་ཀྱི་ཚོར་བ་སིམ་པར་མྱོང་བ་དང༌། སེམས་ཀྱི་ཚོར་བ་གདུང་བར་མྱོང་བ་དང༌། ལུས་སེམས་གང་ཡང་རུང་བའི་ཚོར་བ་བར་མར་མྱོང་བའོ། །རིགས་རྒུད་གནས་པ་ལ་དབང་བྱེད་པ་ཕོ་དང་མོའི་དབང་པོ་གཉིས། རིགས་མཐུན་གནས་པ་ལ་དབང་བྱེད་པ་སྲོག་གི་དབང་པོ་ནི། སྔོན་གྱི་ལས་ཀྱིས་སྐྱེ་གནས་རྣམས་སུ་མངོན་པར་གྲུབ་པ།

གནས་པའི་དུས་ངེས་པ་འཕངས་པ་ནི། ཚེ་དང༌། སྲོག་དང༌། སྲོག་གི་དབང་པོའོ། །རྣམ་བྱང་གི་དབང་པོ་བརྒྱད་ལ། འཇིག་རྟེན་པའི་རྣམ་པར་དག་པ་ལ་དབང་བྱེད་ ༼༤༤༠༽ པ་དད་སོགས་དབང་པོ་ལྔ་ནི་རྣམ་པའི་སྐབས་སུ་བཤད་ཟིན་ཏོ། །འཇིག་རྟེན་ལས་འདས་པའི་རྣམ་པར་དག་པ་ལ་དབང་བྱེད་པ་མི་ཤེས་པ་ཀུན་ཤེས་པའི་དབང་པོ་དང༌། ཀུན་ཤེས་པའི་དབང་པོ་དང༌། ཀུན་ཤེས་ལྡན་པའི་དབང་པོ་གསུམ་ནི། སྦྱོར་ལམ་དྲོད་ལ་གནས་པའི་སེམས་དཔའི་དད་སོགས་དབང་པོ་ལྔ་མཚན་གཞི། མི་ཤེས་པ་ཀུན་ཤེས་པར་བྱེད་པའི་དབང་པོར་མཚོན། འཇིག་རྟེན་ལས་འདས་པའི་རྣམ་དག་ལ་དབང་བྱེད་པའི་དབང་པོ་གང་ཞིག ལམ་ལ་རྗེས་ཤེས་ཀྱི་རྟོགས་པ་མ་ཐོབ་པ། ས་མཚམས་སྦྱོར་ལམ་དྲོད་ནས་ལམ་ལ་རྗེས་ཤེས་ཀྱི་བར་ན་ཡོད། ལམ་ལ་རྗེས་ཤེས་ལ་གནས་པའི་སེམས་དཔའ་དད་སོགས་དབང་པོ་ལྔ་མཚན་གཞི། ཀུན་ཤེས་པའི་དབང་པོར་མཚོན། གང་ཞིག ལམ་ལ་རྗེས་ཤེས་ཀྱི་རྟོགས་པ་ཐོབ་ཅིང༌། རང་ལུགས་ཀྱི་མི་སློབ་ལམ་མ་ཐོབ་པ། ས་མཚམས་ལམ་ལ་རྗེས་ཤེས་ནས་ས་བདུན་པའི་བར་ན་ཡོད། ཐེག་དམན་གྱི་ལམ་ལ་རྗེས་ཤེས་ནས་སྒོམ་ལམ་གྱི་བར་ན་ཡོད། ས་བརྒྱད་པ་ལ་གནས་པའི་སེམས་དཔའི་དད་སོགས་དབང་པོ་ལྔ་མཚན་གཞི། ཀུན་ཤེས་ལྡན་པའི་དབང་པོར་མཚོན། གང་ཞིག རང་ལུགས་ཀྱི་མི་སློབ་ལམ་ཐོབ་པ། ས་མཚམས་ཐེག་ཆེན་གྱི་ས་བརྒྱད་པ་ནས་སངས་རྒྱས་སའི་བར་ན་ཡོད། ཐེག་དམན་གྱི་མི་སློབ་ལམ་ན་ཡོད། གྲོང་ཁྱེར་ནི་ལྕགས་བཟོ་བ་ལ་སོགས་པ་བཟོ་རིག་པ་བཅོ་བརྒྱད་ཡོད་པའི་གནས་ལ་ཟེར་ལ། དེ་སྐྱེ་བོ་མང་པོ་འདུ་བའི་གཞི་ཡིན་པ་བཞིན་དུ། དབང་པོའི་རྟེན་འབྱུང་བ་བཞི་ ༼༤༤༡༽ དང༌། འབྱུང་འགྱུར་གཟུགས་དྲི་རོ་རེག་བྱ་བཞི་ཡང་དབང་པོའི་གཞི་ཡིན་པས། མདོ་ལས་གྲོང་ཁྱེར་གྱིས་མཚོན་ནས་དབང་རྟེན་གསུངས་སོ། །གྲོང་རྡལ་ནི་ཚོང་པ་མང་པོ་ཡོད་པའི་གནས་ལ་ཟེར་ལ། དེ་སྐྱེ་བོ་ལོངས་སྤྱོད་པའི་ཡུལ་ཡིན་པ་བཞིན་དུ། དབང་པོའི་ཡུལ་གཟུགས་དང༌།

སྒྲ་དང༌། དྲི་དང༌། རོ་དང༌། རེག་བྱ་དང༌། ཆོས་རྣམས་ཀྱང་དབང་པོས་ལོངས་སྤྱོད་པའི་ཡུལ་ཡིན་པས། མདོ་ལས་གྲོང་རྡལ་གྱིས་མཚོན་ནས་དབང་ཡུལ་གསུངས་སོ། །རྒྱལ་པོ་ནི་བློན་པོ་ལ་དབང་སྒྱུར་བར་བྱེད་པ་བཞིན་དུ་གཙོ་བོ་སེམས་ནི་འཁོར་སེམས་བྱུང་ལ་དབང་སྒྱུར་བར་བྱེད་པས། མདོ་ལས་རྒྱལ་པོ་དང་བློན་པོས་མཚོན་ནས་སེམས་དང་སེམས་བྱུང་རྣམས་གསུངས་སོ། །ངག་དོན་ནི། མཐོང་ལམ་འགོག་པ་རྗེས་ཤེས་ལ་གནས་པའི་བྱང་སེམས་དབང་འབྲིང་ཆོས་ཅན། རྫོགས་བྱང་ལས་ཕྱིར་མི་ལྡོག་པ་ཡིན་ཏེ། དེའི་རྟགས་དབང་པོ་སོགས་དང་བཅས་པ་དང་སྤང་གཉེན་གཡུལ་འགྱེད་པ་ལ་དང་པོར་ཞེན་པ་དང་ཕྱིས་ཞེན་པས་གནས་པ་བཀག་པའི་རྗེས་ཐོབ་མན་འདྲ། ཆོས་ཅན། དབང་པོ་སོགས་དང་བཅས་པ་དང་སྤང་གཉེན་གཡུལ་འགྱེད་པ་ལ་དང་པོར་ཞེན་པ་དང་ཕྱིས་ཞེན་པས་གནས་པ་བཀག་པ་ཡིན་ཏེ། གཟུང་འཛིན་གྱི་རྣམ་པར་རྟོག་པ་ཐམས་ཅད་སྤང་བྱར་རྟོགས་ནས་རང་བཞིན་སྟོང་པ་ཉིད་སྒོམ་བཞིན་པའི་སེམས་དཔའ་ཡིན་པས་སོ། །འདིར་གཏམ་སྨོས་པ་ནི། མཐོང་སྤང་རགས་པ་རྣམས་སྡུག་ཀུན་ཤེས་པའི་དུས་སུ་སྤངས་ནས། འགོག་པ་ ༼༤༤༢༽ ལ་རྗེས་སུ་ཤེས་པའི་བཟོད་པ་ནི་མཐོང་སྤངས་མིང་ཙམ་ལྟ་བུའི་གཉེན་པོར་ཤེས་པའི་དོན་དུ་ཡིན་ནོ། །མདོར་ན་འགོག་བདེན་གྱི་དབང་དུ་བྱས་པའི་རྣམ་པ་བཞི་ཡིན་ནོ། །མཐོང་ལམ་ལམ་ལ་ཆོས་བཟོད་ལ་གནས་པའི་བྱང་སེམས་དབང་འབྲིང་ཆོས་ཅན། ཆོས་འདྲ། དེའི་རྟགས་སེར་སྣ་དང་འཆལ་བའི་ཚུལ་ཁྲིམས་སོགས་ལ་དང་པོར་ཞེན་པ་དང་ཕྱིས་ཞེན་པས་གནས་པ་བཀག་པའི་རྗེས་ཐོབ་མན་འདྲ། ཆོས་ཅན། སེར་སྣ་དང་འཆལ་བའི་ཚུལ་ཁྲིམས་སོགས་ལ་དང་པོར་ཞེན་པ་དང་ཕྱིས་ཞེན་པས་གནས་པ་བཀག་པ་ཡིན་ཏེ། སྦྱིན་སོགས་ཀྱི་ཁྱད་པར་སྦྱིན་སོགས་ལ་འཁོར་གསུམ་རྣམ་པར་དག་པ་ཐོབ་པས་སོ། །མཐོང་ལམ་ལམ་ལ་ཆོས་ཤེས་གནས་པའི་བྱང་སེམས་དབང་འབྲིང་ཆོས་ཅན། ཆོས་འདྲ། དེའི་རྟགས་དོན་དམ་པར་རྟོགས་པའི་ཆོས་རྡུལ་ཙམ་ཡང་མི་དམིགས་པར་རྟོགས་པའི་རྗེས་ཐོབ་མན་འདྲ།

ཆོས་ཅན། དོན་དམ་པར་རྟོགས་པའི་ཆོས་རྡུལ་ཙམ་ཡང་མི་དམིགས་པ་ཡིན་ཏེ། དོན་དམ་པར་ཆོས་ཐམས་ཅད་རྣམ་པར་ཐར་པའི་སྒོ་གསུམ་གྱི་ངོ་བོ་ཡིན་པས་སོ། །མཐོང་ལམ་ལམ་ལ་རྗེས་བཟོད་ལ་གནས་པའི་བྱང་སེམས་དབང་འབྲིང་ཆོས་ཅན། ཆོས་འདྲ། དེའི་རྟགས་རང་གིས་གཞི་ལམ་རྣམ་པ་རང་བཞིན་མེད་པར་རྟོགས་པའི་མཁྱེན་པ་གསུམ་ལ་ཇི་ལྟ་བ་བཞིན་དུ་ངེས་པའི་སྒོ་ནས་གནས་པའི་རྗེས་ཐོབ་མན་འདྲ། ཆོས་ཅན། རང་གི་ས་གཞི་ལམ་རྣམ་པ་རང་བཞིན་མེད་པར་རྟོགས་པའི་མཁྱེན་གསུམ་ལ་ཇི་ལྟ་བ་བཞིན་དུ་ངེས་པའི་སྒོ་ནས་ ༼༤༤༣༽ གནས་པ་ཡིན་ཏེ། ཡང་དག་པའི་གནས་ལུགས་ལ་མངོན་པར་ཡིད་ཆེས་ཐོབ་ནས་སྒོམ་བཞིན་པ་ཡིན་པས་སོ། །མཐོང་ལམ་ལ་རྗེས་ཤེས་ལ་གནས་པའི་བྱང་སེམས་དབང་འབྲིང་ཆོས་ཅན། ཆོས་འདྲ། དེའི་རྟགས་མཐའ་གཅིག་ཏུ་གཞན་དོན་ལ་གཞོལ་བའི་སྒོ་ནས་རྣམ་མཁྱེན་དང་ལམ་ཤེས་ཀྱི་ཆོས་ཀྱི་དོན་ཏུ་སྲོག་གཏོང་བའི་རྗེས་ཐོབ་ཀྱི་སྤྱོད་པ་ཁྱད་པར་ཅན་ཐོབ་པའི་སེམས་དཔའ་ཡིན་པའི་ཕྱིར། མདོར་ན་ལམ་བདེན་གྱི་དབང་དུ་བྱས་པའི་རྣམ་པ་བཞི་ཡིན་ནོ། །གཉིས་པ་བསྡུས་ཏེ་བསྟན་པ་ནི། གོང་དུ་བསྟན་པ་དེ་ལྟར་ན་ཐེག་ཆེན་མཐོང་ལམ་པ་དབང་འབྲིང་གི་མཉམ་བཞག་ཏུ་གྱུར་པའི་བཟོད་ཤེས་སྐད་ཅིག་མ་བཅུ་དྲུག་ཡང་དག་པར་ཐོབ་ན། དེས་བསྐྱེད་པ་འབྲས་བུ་གཟུགས་སོགས་ལ་བདེན་པར་ཞེན་པའི་འདུ་ཤེས་མངོན་གྱུར་བ་ལྡོག་པ་ལ་སོགས་པའི་རྗེས་ཐོབ་ཀྱི་སྤྱོད་པ་ཁྱད་པར་ཅན་བཅུ་དྲུག་ནི་ཆོས་ཅན། མཐོང་ལམ་ལ་གནས་པའི་བྱང་སེམས་དབང་འབྲིང་རྫོགས་བྱང་ལས་ཕྱིར་མི་ལྡོག་ཏུ་སྒྲུབ་པའི་རྟགས་ཡང་དག་ཡིན་ཏེ། དེ་སྒྲུབ་ཀྱི་ཚུལ་གསུམ་ངེས་པའི་ཕྱིར། དག་པ་འཇིག་རྟེན་པ་ཡིན་ཏེ། གཟུང་འཛིན་དུ་མངོན་པར་མ་ཞེན་པའི་རྣམ་པ་ཅན་རྗེས་ཐོབ་ཀྱིས་བསྡུས་པས་སོ། །གསུམ་པ་བརྒལ་ལན་ལ། རྒོལ་བ་ནི། འོ་ན་དེ་འདྲའི་སྐད་ཅིག་བཅུ་དྲུག་ནི། །ཞེས་མཉམ་གཞག་ཏུ་གསུངས་པ་དང་འགལ་ལོ་ཞེ་ན།

ལན་ནི། མི་འགལ་ཏེ། ལུང་དེས་རྒྱུ་མཉམ་བཞག་སྐད་ཅིག་ ༼༤༤༤༽ མ་བཅུ་དྲུག་གི་མིང་གིས་འབྲས་བུ་རྗེས་ཐོབ་ཀྱི་སྤྱོད་པ་ཁྱད་པར་ཅན་ལ་ཉེ་བར་བཏགས་ནས་བཤད་པས་སོ། །འོ་ན་ཆོས་གསུམ་པོ་གང་ཞེ་ན། འདོགས་པའི་རྒྱུ་མཚན་མཉམ་བཞག་རང་དང་གཟུང་འཛིན་དུ་མངོན་པར་མ་ཞེན་པར་མཐུན་པའི་རྒྱུ་མཚན་གྱིས་སོ། །དགོས་པ་རྣལ་འབྱོར་པ་བྱང་སེམས་འཕགས་པ་རྣམས་ཀྱི་རྗེས་ཐོབ་ཀྱི་ཐ་སྙད་ནི་སེམས་ཅན་འདུལ་བའི་དགོས་པའི་དབང་མ་གཏོགས་པ་རྗེས་ཐོབ་ཀྱི་གནས་སྐབས་ཐམས་ཅད་དུ་རྟོགས་པ་མཉམ་གཞག་དང་གཟུང་འཛིན་དུ་མངོན་པར་མ་ཞེན་པར་མཐུན་པ་ཁོ་ན་ཡིན་ནོ་ཞེས་ཤེས་པར་བྱ་བའི་ཕྱིར་དུའོ། །དངོས་ལ་གནོད་བྱེད་ནི། མཉམ་གཞག་དངོས་མིན་པ་དེ་ལྟ་མ་ཡིན་པར་མཉམ་གཞག་དངོས་ཡིན་ན། རྣལ་འབྱོར་པ་བྱང་སེམས་མཐོང་ལམ་པ་དབང་འབྲིང་གི་རྒྱུད་ལ་ཡོད་པའི་སོ་སོ་རང་གིས་རིག་པ་སྐད་ཅིག་མའི་མིང་ཅན་གྱི་སྤྱོད་པ་ཁྱད་པར་ཅན་རྣམས་ཆོས་ཅན། མངོན་ཤེས་མེད་པའི་གང་ཟག་གཞན་གྱི་ངོར། བྱང་སེམས་མཐོང་ལམ་པ་དབང་འབྲིང་རྫོགས་པའི་བྱང་ཆུབ་ལས་ཕྱིར་མི་ལྡོག་ཏུ་ཡིད་ཆེས་པར་བྱེད་པའི་རྟགས་ཡང་དག་མ་ཡིན་པར་ཐལ། ཁྱོད་འཕགས་པའི་རྒྱུད་ཀྱི་མཉམ་གཞག་ཡིན་པའི་ཕྱིར་ཁྱབ་སྟེ། འཕགས་པའི་རྒྱུད་ཀྱི་མཉམ་གཞག་ནི་རང་གིས་རིག་གི རང་བས་བློ་དམའ་བས་དངོས་སུ་མི་རིག་པའི་ཕྱིར་རོ། །རྟགས་བསལ་དངོས་སུ་ཁས་བླངས་སོ། ། 

༼༤༤༥༽ གསུམ་པ་སྒོམ་ལམ་ཕྱིར་མི་ལྡོག་ཏུ་སྒྲུབ་པ་ལ། སྒོམ་ལམ་གྱི་ཁྱད་པར། ཁྱད་པར་གྱི་གཞི་སྒོམ་ལམ། དེའི་དབྱེ་བ། དེ་ལས་འཕྲོས་ཏེ་གནས་སྐབས་ཀྱི་རྩོད་པ་སྤང་བ། དེ་ལས་འཕྲོས་ཏེ་གནས་སྐབས་ཀྱི་བྱེད་པ་ལ་རྩོད་པ་སྤང་བ། དེ་ལས་འཕྲོས་ཏེ་མཐར་ཐུག་གི་འབྲས་བུ་ལ་རྩོད་པ་སྤང་བ། ཕྱིར་མི་ལྡོག་པའི་རྟགས་དངོས་བཤད་པ་དང་བདུན་ནོ། །དང་པོ་ནི། སྒོམ་པའི་ལམ་ནི་ཟབ་པ་སྟེ། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཁ་ཅིག་ན་རེ། མཐོང་ལམ་ཕྱིར་མི་ལྡོག་པའི་རྟགས་ཀྱི་འཇུག་ཐོག་ཉིད་དུ་སྒོམ་ལམ་ཕྱིར་མི་ལྡོག་པའི་རྟགས་བརྗོད་པར་རིགས་སོ་ཞེ་ན། སྐྱེ་རིམ་ལྟར་བྱས་ན་མཐོང་ལམ་པ་ཕྱིར་མི་ལྡོག་གི་རྟགས་བསྟན་པ་དེའི་མཇུག་ཐོག་ཉིད་དུ་སྒོམ་ལམ་ལ་གནས་པའི་བྱང་སེམས་དབང་རྟུལ་ཕྱིར་མི་ལྡོག་པའི་རྟགས་བརྗོད་པར་རིགས་པ་ཡིན་ན་ཡང༌། ཤེས་བྱ་ཆོས་ཅན། སྒོམ་ལམ་གྱི་ངོ་བོ་དང་དེའི་རྟགས་ཀྱི་དང་པོར་སྒོམ་ལམ་གྱི་ཁྱད་པར་བྱེད་ཆོས་བསྟན་པ་ལ་རྒྱུ་མཚན་དང་དགོས་པ་ཡོད་དེ། མཁས་པའི་གཞུང་ལུགས་ཚད་མ་རྣམ་འགྲེལ་ལས་ཁྱད་པར་མ་བཟུང་བར་ཁྱད་པར་ཅན་གྱི་བློ་མི་སྐྱེའོ་ཞེས་འབྱུང་ ༼༤༤༦༽ བའི་ཕྱིར། ཚིག་དོན་འབྱེད་པ་ནི། ཐེག་ཆེན་གྱི་ཟག་མེད་སྒོམ་ལམ་ནི་ཆོས་ཅན། ཟབ་པ་ཡིན་ཏེ། གཞན་དོན་དུ་སྒོམ་བྱ་ཟབ་མོ་མངོན་སུམ་དུ་མཐོང་ཟིན་རྒྱུན་ལྡན་དུ་གོམས་པར་བྱེད་པའི་ལམ་ཡིན་པའི་ཕྱིར། དེའི་སྒོམ་བྱ་ཟབ་མོ་གང་ཡིན་ཞེ་ན། དེའི་སྒོམ་བྱ་ཟབ་མོ་ནི། འཛིན་པ་དང་བྲལ་བས་སྟོང་པ་ཉིད་དང༌། སོགས་པ་གཟུང་བྱ་མེད་པས་མཚན་མ་མེད་པ། ཡང་དག་པར་མ་གྲུབ་པས་སྨོན་པ་མེད་པ། སྐྱེ་འཇིག་དང་བྲལ་བས་མངོན་པར་འདུ་མི་བྱེད་པ། རྒྱུ་མེད་པས་མ་བྱུང་བ། ཉིང་མཚམས་སྦྱོར་བ་དང་བྲལ་བས་མ་སྐྱེས་པ། མཐོང་ལམ་གྱི་མི་མཐུན་ཕྱོགས་དང་བྲལ་བས་དངོས་པོ་མེད་པ། སྒོམ་ལམ་གྱི་མི་མཐུན་ཕྱོགས་དང་བྲལ་པས་འདོད་ཆགས་དང་བྲལ་བ།

མ་འོངས་པའི་སྡུག་བསྔལ་མི་སྐྱེད་པས་འགོག་པ། མཚན་མ་མེད་པ་དང༌། ཞི་བ་དང༌། བདེ་བར་གནས་པའི་གཞི་ལ་གནས་པས་མྱ་ངན་ལས་འདས་པ། མཐོང་ཆོས་ལ་སྡུག་བསྔལ་ལ་སྤྱོད་པའི་འབྲས་བུ་མེད་པས་བྲལ་བ་སྟེ་ཆོས་ཉིད་ངོ་བོ་གཅིག་ལ་ལྡོག་པའི་དབྱེ་བས་ཕྱེ་བ་བཅུ་གཅིག་ཡིན་ནོ། །ཅིའི་ཕྱིར་སྟོང་ཉིད་ལ་སོགས་པ་ཟབ་པ་ཡིན་ཞེ་ན། བསྒོམ་བྱ་སྟོང་ཉིད་ལ་སོགས་པའི་ཆོས་ཉིད་གང་ཡིན་པ་དེ་ནི་ཆོས་ཅན། མཐའ་འཛིན་ཅན་གྱི་བློ་ངོར་ཟབ་པ་ཡིན་ཏེ། གཟུགས་སོགས་ཆོས་ཅན་དང་གཅིག་ཏུ་སྒྲོ་འདོགས་པ་དང་ཐ་དད་དུ་སྐུར་པ་འདེབས་པའི་མཐའ་ལས་གྲོལ་བའི་དེ་བཞིན་ཡིན་པའི་ཕྱིར། ཆོས་ཅན། གཟུགས་སོགས་ཆོས་ཅན་དང་གཅིག་ཏུ་སྒྲོ་ ༼༤༤༧༽ འདོགས་པ་དང་ཐ་དད་དུ་སྐུར་པ་འདེབས་པའི་མཐའ་ལས་གྲོལ་བ་ཡིན་ཏེ། གཟུགས་སོགས་དང་གཅིག་ཏུ་ཡང་མེད། གཟུགས་སོགས་ལས་གཞན་པ་ཡང་མ་ཡིན་པས་སོ། །གཉིས་པ་ནི། ངེས་འབྱེད་ཡན་ལག་དང་མཐོང་བའི། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། སྔར་བསྟན་པ་དེ་ལྟར་སྒོམ་ལམ་གྱི་ཁྱད་པར་བསྟན་ནས་དེའི་འོག་ཏུ་ཁྱད་པར་གྱི་གཞི་སྒོམ་ལམ་བསྟན་པ་ལ་རྒྱུ་མཚན་ཡོད་དེ། ཁྱད་པར་ཤེས་པས་ཁྱད་པར་ཅན་ཁོང་དུ་ཆུད་པའི་ཕྱིར། ཚིག་དོན་འབྱེད་པ་ནི། ས་བཅུ་པ་ལ་གནས་པའི་བྱང་ཆུབ་སེམས་དཔའ་གཞན་དོན་དུ་རྣམ་མཁྱེན་ཡིད་ལ་བྱེད་པའི་ངེས་འབྱེད་ཡན་ལག་དང་མཐོང་ལམ་དང་སྒོམ་ལམ་གསུམ་དུ་མཐོང་བའི་དོན་རྣམས་ལ་དམིགས་ཏེ་བསྒོམ་མོ། །གང་གི་སྒོ་ནས་ན། ཐོས་བྱུང་གི་ཤེས་རབ་བམ་ཏིང་ངེ་འཛིན་སྦྱོར་བ་ལས་བྱུང་བའི་ཤེས་རབ་ཀྱི་སེམས་པ་དང༌། བསམ་བྱུང་གི་ཤེས་རབ་བམ་ཏིང་ངེ་འཛིན་གྱི་དངོས་གཞི་ལས་བྱུང་བའི་ཤེས་རབ་ཀྱིས་འཇལ་བ་དང༌། སྒོམ་བྱུང་གི་ཤེས་རབ་བམ་ཏིང་ངེ་འཛིན་གྱི་རྗེས་ལས་བྱུང་ཤེས་རབ་ཀྱིས་ངེས་པར་རྟོགས་པའི་སྒོ་ནས་སོ། །ཇི་ལྟར་ན་ཡང་དང་ཡང་དུ་སྟེ་རྒྱུན་དུའོ། །དགོས་པ་སེམས་ཅན་རྣམས་དུལ་བ་དང༌།

ཞི་བ་དང༌། ༼༤༤༨༽ གྲོལ་བར་བྱ་བའི་ཕྱིར་དང༌། སྒོམ་སྤང་མ་ལུས་པ་སྤང་བར་ཕྱིར་དུའོ། །དེས་ན་ས་བཅུ་པའི་ཡེ་ཤེས་ནི། གཞན་དོན་དུ་རྣམ་མཁྱེན་ཡིད་ལ་བྱེད་པས་སྦྱོར་མཐོང་སྒོམ་གསུམ་དུ་མཐོང་བའི་དོན་རྣམས་ཐོས་བསམ་སྒོམ་གསུམ་གྱི་ཤེས་རབ་ཀྱིས་སེམས་པ་དང་འཇལ་བ་དང་ངེས་པར་རྟོག་པའི་སྒོ་ནས་རྒྱུན་ལྡན་དུ་སྒོམ་པའི་རྗེས་ལ་མངོན་རྟོགས་ཡིན་པས་ཐེག་ཆེན་གྱི་སྒོམ་ལམ་ཡིན་ནོ། །སྒོམ་ལམ་དེ་ཉིད་ཇི་ལྟར་ཡུལ་དུ་བྱེད་པ་ཡིན་ཞེ་ན། སྒོམ་ལམ་ནི་རྒྱུན་ཆགས་ཡིན་པའི་རྒྱུ་མཚན་གྱིས་སྒོམ་ལམ་སྐད་ཅིག་སྔ་མ་སྔ་མ་རྣམས་ཕྱི་མ་ཕྱི་མ་རྣམས་ཀྱི་ཡུལ་ཡིན་པས་ཉེས་པ་མེད་དོ། །གསུམ་པ་ནི། དེ་ནི་རྒྱུན་ཆགས་ཡིན་པའི་ཕྱིར། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། དེ་ནི་རྒྱུན་ཆགས་ཡིན་པའི་ཕྱིར། །ཞེས་སོགས་ཀྱི་ཚིགས་བཅད་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་སྒོམ་ལམ་རྣམ་པ་དུ་ཞིག་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ནི། ཐེག་ཆེན་གྱི་སྒོམ་ལམ་དེ་ནི་སྒོམ་སྤང་རྣམ་པར་རྟོག་པའི་གཉེན་པོའི་སྒོ་ནས་དབྱེ་བ་ལས་རྣམ་པ་དགུར་ཐུབ་པའི་དབང་པོས་བཞེད་དོ། །དེ་ཡང་ཇི་ལྟར་སྒོམ་སྤང་རྣམ་པར་རྟོག་པ་ཆེན་པོ་དང་འབྲིང་དང་ཆུང་ངུ་རྣམས་རེ་རེ་ཞིང་ཆེན་པོའི་ཆེན་པོ་དང༌། འབྲིང་དང༌། ཆུང་ངུ་དང༌། འབྲིང་གི་ཆེན་པོ་དང་འབྲིང་ ༼༤༤༩༽ དང་ཆུང་ངུ་དང༌། ཆུང་ངུའི་ཆེན་པོ་དང་འབྲིང་དང་ཆུང་ངུའི་བྱེ་བྲག་གིས་ཐ་དད་པའི་ཕྱིར་རྣམ་པ་དགུ་ཡོད་པས་སྒོམ་སྤང་རྟོག་པ་དེ་དག་གི་གཉེན་པོ་སྒོམ་ལམ་ཆུང་ངུ་དང་འབྲིང་དང་ཆེན་པོ་རྣམས་ཀྱང་རེ་རེ་ཞིང་ཆུང་ངུའི་ཆུང་ངུ་དང༌། སོགས་པ་འབྲིང་དང༌། ཆེན་པོ་དང༌། འབྲིང་གི་ཆུང་ངུ་དང༌། འབྲིང་དང༌། ཆེན་པོ་དང༌། ཆེན་པོའི་ཆུང་ངུ་དང༌། འབྲིང་དང༌། ཆེན་པོར་དབྱེ་བའི་བྱེ་བྲག་གིས་ཐ་དད་པའི་ཕྱིར་སྒོམ་ལམ་དགུ་ཡོད་པ་དེ་ལྟར་ནའོ། །དེ་ལྟར་གང་གིས་འགྲུབ་ཅེ་ན།

མུན་པ་ཤིན་ཏུ་ཆེན་པོ་ནི་སྣང་བ་ཆུང་ངུས་སེལ་ལ་མུན་པ་ཆུང་ངུ་ནི་སྣང་བ་ཆེན་པོས་སེལ་ཏོ་ཞེས་བྱ་བའི་དཔེས་འགྲུབ་བོ། །དགུར་འབྱེད་པའི་རྒྱུ་མཚན་གཞན་ཡང༌། ཐེག་ཆེན་གྱི་སྒོམ་ལམ་དེ་ནི་དོན་དམ་པར་ཆོས་ཐམས་ཅད་སྟོང་པ་ཉིད་ཀྱི་རྣམ་པ་མངོན་སུམ་དུ་མཐོང་ཟིན་རྒྱུན་ལྡན་དུ་བསྒོམས་པའི་སྒོ་ནས་སྒོམ་ལམ་རྣམ་པ་དགུ་གྲངས་བཞིན་དུ་འདོད་ཁམས་ལ་སོགས་པའི་ཁམས་གསུམ་ས་དགུ་ལ་བརྟེན་ནས་རྒྱུན་ཆགས་སུ་འབྱུང་བའི་ཕྱིར། ཐེག་ཆེན་གྱི་སྒོམ་ལམ་རྣམ་པ་དགུར་དབྱེ་བ་ཡིན་ནོ། །ཁ་ཅིག་ན་རེ། སྒོམ་ལམ་དགུར་མ་ངེས་ཏེ། སྒོམ་སྤང་ཉོན་སྒྲིབ་ཡང་དགུ་ཡོད་པའི་ཕྱིར་ཟེར་ན། མ་ཁྱབ་སྟེ། བྱང་ཆུབ་སེམས་དཔའ་རྣམས་ཀྱི་སྤང་བྱ་ཉོན་མོངས་སྒྲིབ་པ་ནི་སྤང་བྱ་རྣམ་པར་རྟོག་པའི་ཁོངས་སུ་འདུ་བ་ཡིན་ནོ་ཞེས་མདོ་སྡེ་རྒྱན་གྱི་འགྲེལ་བ་ལས་འབྱུང་བའི་ཕྱིར་དང༌། སྒོམ་སྤང་རྟོག་པའི་གཉེན་པོས་སྒོམ་སྤང་ཉོན་ ༼༤༥༠༽ སྒྲིབ་ཡང་སྤོང་ནུས་པའི་ཕྱིར་རོ། །ངག་དོན། ཐེག་ཆེན་གྱི་སྒོམ་ལམ་དེ་ཆོས་ཅན། ཁྱོད་ལ་ཆུང་ངུའི་ཆུང་ངུ་ལ་སོགས་པའི་སྒོ་ནས་རྣམ་པ་དགུར་ཕྱེ་བ་ལ་རྒྱུ་མཚན་ཡོད་དེ། ཁྱོད་ཀྱི་སྤང་བྱ་རྟོག་པ་ཆེན་པོའི་ཆེན་པོ་ལ་སོགས་པ་དགུ་ཡོད་པའི་རྒྱུ་མཚན་གྱིས་དེར་ཕྱེ་བའི་ཕྱིར་རོ། །ཆོས་ཅན། ཆོས་འདྲ། ཁྱོད་སྟོང་ཉིད་ཀྱི་རྣམ་པ་མངོན་སུམ་དུ་མཐོང་ཟིན་རྒྱུན་ལྡན་དུ་བསྒོམས་པའི་སྒོ་ནས་རྟེན་པ་ཁམས་གསུམ་ས་དགུ་ལ་བརྟེན་ནས་རྒྱུན་ཆགས་སུ་འབྱུང་བའི་རྒྱུ་མཚན་གྱིས་དེར་ཕྱེ་བའི་ཕྱིར། ཤེས་བྱ་ཆོས་ཅན། གཉེན་པོ་སྒོམ་ལམ་ཆུང་ངུའི་ཆུང་ངུ་ལ་སོགས་པས་སྒོམ་སྤང་རྟོག་པ་ཆེན་པོའི་ཆེན་པོ་ལ་སོགས་པ་སྤོང་བ་འཐད་དེ། མུན་པ་ཤིན་ཏུ་ཆེན་པོ་ནི་སྣང་བ་ཆུང་ངུས་སེལ་ལ་མུན་པ་ཆུང་ངུ་ནི་སྣང་བ་ཆེན་པོས་སེལ་བའི་ཕྱིར་དང༌། ཐོག་མ་གཉེན་པོ་ཆེན་པོ་སྐྱེ་མི་སྲིད་ཅིང༌། གཉེན་པོ་ཆེན་པོ་སྐྱེས་པ་ན་སྤང་བྱ་ཆེན་པོ་ཡོད་མི་སྲིད་པའི་ཕྱིར།

དཔེར་སྣང་བ་ཆེན་པོ་སྐྱེས་པ་ན་མུན་པ་ཆེན་པོ་ཡོད་མི་སྲིད་པ་བཞིན་ནོ། །བཞི་པ་ལ། མདོའི་སྒྲ་ཟིན་ལྟར་ན། རྩོད་པ་ནི། ཐེག་ཆེན་གྱི་སྒོམ་ལམ་བསྒོམས་པས་གྲངས་མེད་པ་དང༌། གཞལ་དུ་མེད་པ་དང༌། ཚད་མེད་པའི་བསོད་ནམས་འཕེལ་བ་མིན་པར་ཐལ། ཆོས་ཐམས་ཅད་རང་བཞིན་གྱིས་སྟོང་པའི་ཕྱིར་ཟེར་ན། ལན་ནི། དོན་དམ་དུ་འཕེན་ན་ ༼༤༥༡༽ འདོད་དེ། ཤེས་བྱ་ཆོས་ཅན། མདོ་ལས་བསྟན་པའི་གྲངས་མེད་པ་དང༌། སོགས་གཞལ་དུ་མེད་པ་དང༌། ཚད་མེད་ཀྱི་བསོད་ནམས་རྣམས་དམ་པའི་དོན་དུ་ཐེག་ཆེན་གྱི་སྒོམ་ལམ་ལ་བཟོད་པ་མ་ཡིན་ཏེ། ཆོས་ཐམས་ཅད་རང་བཞིན་གྱིས་སྟོང་པའི་ཕྱིར། ཀུན་རྫོབ་ཏུ་འཕེན་ན་མ་ཁྱབ་སྟེ། ཤེས་བྱ་ཆོས་ཅན། ཆོས་ཐམས་ཅད་རང་བཞིན་གྱིས་སྟོང་པ་ཡིན་ན། ཀུན་རྫོབ་ཏུ་ཐེག་ཆེན་གྱི་སྒོམ་ལམ་བསྒོམས་པས་གྲངས་མེད་པ་ལ་སོགས་པའི་བསོད་ནམས་འཕེལ་བ་མ་ཡིན་པས་མ་ཁྱབ་སྟེ། ཆོས་ཐམས་ཅད་རང་བཞིན་གྱིས་སྟོང་ཡང༌། ཀུན་རྫོབ་ཏུ་དེ་བཞིན་གཤེགས་པའི་ཐུགས་བརྩེ་བའི་རྒྱུ་མཐུན་དུ་གྱུར་པའི་སྒོམ་ལམ་གྱི་འབྲས་བུ་གྲངས་མེད་པ་ལ་སོགས་པའི་བསོད་ནམས་དེ་དག་ཐུབ་པའི་དབང་པོས་བཞེད་པའི་ཕྱིར། མདོའི་ཤུགས་བསྟན་ལ། སློབ་དཔོན་ལྟར་ན། རྩོད་པ་ནི། ཁ་ཅིག་ན་རེ། སྒོམ་ལམ་གྱི་བྱེ་བྲག་དགུ་བས་མང་བར་ཐལ། བདུད་བཞི་ལས་རྒྱལ་བའི་ཡུམ་རྒྱས་འབྲིང་བསྡུས་གསུམ་དེ་དང་དེ་ལས་སྒོམ་ལམ་གྱི་བྱེ་བྲག་རེ་རེའི་དབང་དུ་མཛད་དེ། བསོད་ནམས་གྲངས་མེད་པ་དང༌། གཞལ་དུ་མེད་པ་དང༌། ཚད་མེད་པ་སྐྱེ་བར་གསུངས་པའི་ཕྱིར། དེས་ན་སྒོམ་ལམ་དེ་རྣམ་པ་དགུར་མ་ངེས་སོ་ཞེ་ན། ལན་ནི། དོན་དམ་དུ་འཕེན་ན་རྟགས་མ་གྲུབ་སྟེ། མདོ་ལས་བསྟན་ཅིང་བསྟན་བཅོས་ཀྱི་ཚིག་ཏུ་བརྗོད་པའི་སྒོམ་ལམ་གྱི་འབྲས་བུ་གྲངས་མེད་པ་དང༌། སོགས་གཞལ་དུ་མེད་པ་དང་ཚད་མེད་པའི་བསོད་ནམས་ཀྱི་ངོ་བོ་རྣམས་ཀྱིས་ནི། ༼༤༥༢༽ དོན་དམ་པར་ངེས་འབྱེད་ཡན་ལག་དང་མཐོང་བའི་ཞེས་སོགས་ཀྱི་སྐབས་སུ་བཤད་པའི་མཚན་ཉིད་ཅན་གྱི་སྒོམ་ལམ་དེ་དགུ་བས་མང་བའི་ཐ་དད་པ་ཉིད་ཀྱི་ངོ་བོར་དབྱེ་བར་བྱ་བར་བཟོད་པ་མ་ཡིན་ནོ། །དེའི་རྒྱུ་མཚན།

གྲངས་མེད་པ་ལ་སོགས་པའི་བསོད་ནམས་གསུམ་པོ་དེ་ལོག་པ་གྲངས་ཡོད་སོགས་ལས་ལོག་པའི་ལྡོག་པ་ཐ་དད་ལ་ལྟོས་ནས་ཉེ་བར་སྐྱེད་པ་སྟེ་ཐ་དད་དུ་བཞག་པ་ཙམ་ཡིན་གྱི། དོན་གཅིག་ལ་རབ་ཏུ་སྦྱོར་བ་སྟེ། ཡིན་ལུགས་ལ་སྟོང་ཉིད་དུ་དབྱེར་མེད་པའི་ཕྱིར་རོ། །ངག་དོན། ཐེག་ཆེན་གྱི་སྒོམ་ལམ་ཆོས་ཅན། ཁྱོད་དགུ་པོ་རེ་རེ་ལ་ཡང་དོན་དམ་པར་གྲངས་མེད་པ་ལ་སོགས་པའི་བསོད་ནམས་གསུམ་གསུམ་སྐྱེ་བས་ཁྱོད་དགུ་བས་མང་བར་དབྱེ་བ་བཟོད་པ་མ་ཡིན་ཏེ། ཁྱོད་ཀྱི་འབྲས་བུ་གྲངས་མེད་ལ་སོགས་པའི་བསོད་ནམས་གསུམ་པོ་དེ་ལོག་པ་ཐ་དད་ལས་ལོག་པའི་ལྡོག་པ་ཐ་དད་ལ་ལྟོས་ནས་ཐ་དད་དུ་བཞག་པ་ཙམ་ཡིན་གྱི་ཡིན་ལུགས་ལ་སྟོང་པ་ཉིད་དུ་དབྱེར་མེད་པའི་ཕྱིར། ཀུན་རྫོབ་དུ་འཕེན་ན་མ་ཁྱབ་སྟེ། ཀུན་རྫོབ་ཏུ་ཐེག་ཆེན་གྱི་སྒོམ་ལམ་དགུ་པོ་རེ་རེ་ལ་ཡང་གྲངས་མེད་པ་ལ་སོགས་པའི་བསོད་ནམས་གསུམ་གསུམ་སྐྱེ་བས་དེ་དགུ་བས་མང་བ་ཉིད་དུ་ཐལ་བར་མི་འགྱུར་རོ། །དེའི་རྒྱུ་མཚན། ཀུན་རྫོབ་ཏུ་མདོ་ལས་བཤད་ཅིང་བསྟན་བཅོས་ལས་བསྟན་པའི་སྒོམ་ལམ་གྱི་འབྲས་བུ་གྲངས་མེད་པ་ལ་སོགས་པའི་བསོད་ནམས་ཀྱི་ངོ་བོ་དེ་དག་རྒྱུ་དེ་བཞིན་གཤེགས་པའི་དམིགས་པ་མེད་པའི་ཐུགས་རྗེ་ཆེན་པོའི་རང་བཞིན་གྱི་ཆོས་ ༼༤༥༣༽ དབྱིངས་ཀྱི་རྒྱུ་མཐུན་ཡིན་པའི་ཕྱིར་ཐུབ་པ་དེ་བཞིན་གཤེགས་པའི་མཆོག་གི་སྤྲུལ་པའི་སྐུས་བཞེད་པའོ། །ངག་དོན། ཐེག་ཆེན་གྱི་སྒོམ་ལམ་ཆོས་ཅན། ཀུན་རྫོབ་ཏུ་ཁྱོད་དགུ་པོ་རེ་རེ་ལ་ཡང་གྲངས་མེད་པ་ལ་སོགས་པའི་བསོད་ནམས་གསུམ་གསུམ་སྐྱེ་བས་ཁྱོད་དགུ་བས་མང་མི་དགོས་པར་ཐལ། ཀུན་རྫོབ་ཏུ་ཁྱོད་ཀྱི་འབྲས་བུ་གྲངས་མེད་ལ་སོགས་པའི་བསོད་ནམས་དེ་དག་དེ་བཞིན་གཤེགས་པའི་ཐུགས་རྗེ་ཆེན་པོའི་རང་བཞིན་གྱི་ཆོས་དབྱིངས་ཀྱི་རྒྱུ་མཐུན་ཡིན་པའི་ཕྱིར་དེ་བཞིན་གཤེགས་པའི་མཆོག་གི་སྤྲུལ་པའི་སྐུས་བཞེད་པས་སོ། །དེ་བཞིན་གཤེགས་པའི་མཆོག་གི་སྤྲུལ་པའི་སྐུ་ཆོས་ཅན།

ཐུགས་རྗེ་ཆེན་པོ་ཅན་ཡིན་ཏེ། སྒོམ་ལམ་གྱི་གདུལ་བྱ་རྣམས་སྒོམ་ལམ་སྒོམ་པ་ལ་སྤྲོ་བ་བསྐྱེད་པའི་ཕྱིར་དུ་སྒོམ་ལམ་གྱི་གདུལ་བྱ་བྱིས་པའི་སྐྱེ་བོ་རྣམས་ལ་སྒོམ་ལམ་གྱི་འབྲས་བུ་ཆེན་པོ་གྲངས་མེད་པ་ལ་སོགས་པའི་བསོད་ནམས་སྐྱེ་བར་རབ་ཏུ་སྟོན་པ་ཉིད་ཀྱིས་སོ། །ལྔ་པ་ལ་རྩོད་པ་ནི། དངོས་པོ་བརྗོད་དུ་མེད་པ་ལ། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། སྟོང་པ་ཉིད་ཀྱིས་མཚན་ཉིད་ཀྱིས་གོམས་པས་ཕུལ་དུ་ཕྱིན་པར་བྱར་མེད་པའི་ཕྱིར་སྒོམ་ལམ་ཡང་སྟོང་པ་ཉིད་ཡིན་པའི་ཕྱིར། དེ་བསྒོམས་པས་སྤང་བྱ་ཉམས་པ་དང་གཉེན་པོ་འཕེལ་བའི་བྱ་བ་ཅུང་ཟད་ཀྱང་མི་བྱེད་པ་ཁོ་ནའོ་སྙམ་ ༼༤༥༤༽ པའི་སྐྱེ་བོ་བློ་དམན་པའི་ངོར་དོགས་པ་བསུ་བར་བྱ་བའི་ཕྱིར་དུ་ཚིགས་བཅད་གཅིག་གསུངས་པ་འཆད་དོ། །ཚིག་དོན་འབྱེད་པ་ནི། དབུ་མ་པས་ཆོས་ཉིད་ཀྱི་ངོ་བོར་འདོད་པའི་སྒོམ་ལམ་གྱི་དངོས་པོ་ཆོས་ཅན། ཁྱོད་ཀྱིས་སྤང་བྱ་ཉམས་པ་དང༌། གཉེན་པོ་འཕེལ་བའི་བྱ་བ་བྱེད་པ་མི་རུང་བར་ཐལ། ཁྱོད་ཡང་དག་པར་ན་དེ་ཉིད་དང་གཞན་ཉིད་དང་གཉིས་ཀ་དང་གཉིས་ཀ་མིན་པར་བརྗོད་དུ་མེད་པའི་ཕྱིར་ཏེ། དོན་དམ་པར་ངོ་བོ་ཉིད་མེད་པས་སོ། །སྔ་མ་ལ་ཁྱབ་པ་ཡོད་དེ། ཡང་དག་པར་བརྗོད་དུ་མེད་པ་ལ་སྒོམ་པ་ཕུལ་དུ་ཕྱིན་པ་བྱར་མེད་པའི་ཕྱིར། དེ་བས་ན་སྒོམ་ལམ་གྱིས་སྤང་བྱ་མི་མཐུན་ཕྱོགས་ཀྱི་ངོ་བོ་ནི་ཅི་ཞིག་ཉམས་ཤིང༌། གཉེན་པོ་རྣམ་པར་བྱང་བ་ནི་ཅི་ཞིག་ཐོབ་སྟེ། སྤང་གཉེན་ལ་བོར་ཐོབ་ཅུང་ཟད་ཀྱང་མི་བྱེད་པས་དེ་སྤང་བྱའི་གཉེན་པོར་སྒོམ་པར་མི་བྱ་བ་ཁོ་ནའི་ཞེ་ན། ལན་ནི། འཕགས་པ་ལྟར་ན། ཀུན་རྫོབ་ཏུ་མ་ཁྱབ་སྟེ། རྫོགས་པའི་བྱང་ཆུབ་ཡང་དག་པར་བརྗོད་དུ་མེད་ཀྱང༌། ཀུན་རྫོབ་ཏུ་གདུལ་བྱའི་དོན་སྒྲུབ་པར་བྱེད་པ་དེ་བཞིན་དུ། ཐེག་ཆེན་གྱི་སྒོམ་ལམ་འདི་ནི་ཡང་དག་པར་བརྗོད་དུ་མེད་ཀྱང༌། ཀུན་རྫོབ་ཏུ་འདོད་པའི་དོན་སྤང་བྱ་ཉམས་པ་དང་གཉེན་པོ་འཕེལ་བར་སྒྲུབ་པར་བྱེད་པའི་ཕྱིར།

དེས་རྫོགས་པའི་བྱང་ཆུབ་ཇི་ལྟ་བུ་ཞེ་ན། རྫོགས་པའི་བྱང་ཆུབ་ནི་ཆོས་ཐམས་ཅད་ཀྱི་དེ་བཞིན་ཉིད་ཇི་ལྟ་བ་བཞིན་དུ་མངོན་དུ་གྱུར་པའི་མཚན་ཉིད་ཅན་ཡིན་ལ། དེ་བཞིན་དུ་ཐེག་ཆེན་གྱི་སྒོམ་ལམ་དེ་ཡང་ཆོས་ཐམས་ ༼༤༥༥༽ ཅད་ཀྱི་དེ་བཞིན་ཉིད་མངོན་སུམ་དུ་རྟོགས་ནས་སྒོམ་པ་དེའི་མཚན་ཉིད་ཅན་དུ་སངས་ཀྱི་མཆོག་གི་སྤྲུལ་པའི་སྐུས་བཞེད་པས། དོན་དམ་པར་ཉམས་འཕེལ་མི་བྱེད་དོ། །སློབ་དཔོན་ལྟར་ན། དེ་ལྟ་བུའི་རྩོད་པ་དེ་ནི་ཡང་དག་པ་མ་ཡིན་ཏེ། སྣང་སྟོང་འགལ་བར་འཛིན་པའི་རྩོད་པ་ཡིན་པས་བདེན་གཉིས་ཀྱི་སྒོ་ནས་ལན་དོན་མཐུན་ཐེབས་པའི་ཕྱིར། ལན་འདེབས་ལུགས་འདི་ལྟར། ཀུན་རྫོབ་ཏུ་ཁྱབ་པ་མ་གྲུབ་སྟེ། ཇི་ལྟར་སྟེ་དཔེར་ན། བྱང་ཆུབ་སྟེ་སྤྲོས་པ་མེད་པའི་ཡེ་ཤེས་ཀྱི་བདག་ཉིད་ཆོས་སྐུ་དང༌། སོགས་པ་ལོངས་སྐུ་དང་སྤྲུལ་སྐུའི་རང་བཞིན་གྱིས་སངས་རྒྱས་ནི་ཡང་དག་པར་ན་ཁྱད་པར་དུ་བྱར་མེད་པའི་དེ་བཞིན་ཉིད་ཀྱི་མཚན་ཉིད་ཡིན་ཡང་ཀུན་རྫོབ་ཏུ་དེའི་བདག་རྐྱེན་ཙམ་གྱིས་གདུལ་བྱའི་སྐྱེ་བོ་རྣམས་ཀྱི་བསོད་ནམས་དང་ཡེ་ཤེས་ཀྱི་ཚོགས་ཆེ་ཆུང་གི་རྗེས་སུ་མཐུན་པར་དོན་ཁྱད་པར་ཅན་གཟུགས་སྐུའི་སྣང་བ་བསྐྱེད་པའི་སྒོ་ནས། གདུལ་བྱ་རྣམས་ཀྱི་མངོན་པར་འདོད་པའི་དོན་མངོན་མཐོ་དང་བྱང་ཆུབ་གསུམ་ཇི་ལྟར་འོས་པ་བཞིན་དུ་སྒྲུབ་པར་བྱེད་པ་དེ་བཞིན་དུ། ཆོས་ཉིད་མངོན་སུམ་དུ་མཐོང་ཟིན་བསྒོམས་པས་གློ་བུར་གྱི་དྲི་མ་ཅི་རིགས་པ་དང་བྲལ་བའི་སྒོ་ནས་ཆོས་ཉིད་མངོན་སུམ་དུ་རྟོགས་པའི་ཐེག་ཆེན་གྱི་སྒོམ་ལམ་འདི་ཡང༌། ཡང་དག་པར་ན་དེ་བཞིན་ཉིད་ཀྱི་མཚན་ཉིད་ཡིན་ཡང་ཀུན་རྫོབ་ཏུ་མངོན་པར་འདོད་པའི་དོན་སྤང་བྱ་ཉམས་པ་དང་གཉེན་པོ་འཕེལ་བའི་བྱ་བ་སྒྲུབ་པར་བྱེད་པའི་ཕྱིར་རོ། །ངག་དོན་ནི། ཐེག་ཆེན་ 

༼༤༥༦༽ གྱི་སྒོམ་ལམ་འདི་ཆོས་ཅན། ཡང་དག་པར་བརྗོད་དུ་མེད་ན་ཀུན་རྫོབ་ཏུ་སྤང་བྱ་ཉམས་པ་དང་གཉེན་པོ་འཕེལ་བའི་བྱ་བ་མི་བྱེད་མི་དགོས་ཏེ། སྐུ་གསུམ་གྱི་རང་བཞིན་སངས་རྒྱས་དེ་ཡང་དག་པར་ན་དེ་བཞིན་ཉིད་ཡིན་ཡང་ཀུན་རྫོབ་ཏུ་གདུལ་བྱའི་དོན་བྱེད་པ་དེ་བཞིན་དུ། ཁྱོད་ཡང་དག་པར་དེ་བཞིན་ཉིད་ཡིན་ཡང་ཀུན་རྫོབ་ཏུ་རང་གི་སྤང་བྱ་ཉམས་པ་དང་གཉེན་པོ་འཕེལ་བའི་བྱ་བ་བྱེད་པའི་ཕྱིར། དོན་དམ་དུ་འདོད་དེ། ཆོས་ཅན། དོན་དམ་པར་སྤང་བྱ་ཉམས་པ་དང་གཉེན་པོ་འཕེལ་བའི་བྱ་བ་མི་བྱེད་དེ། དོན་དམ་པར་སྤང་བྱ་ཉམས་པ་དང་གཉེན་པོ་འཕེལ་བ་དགག་པའི་ཚུལ་དུ་སངས་རྒྱས་ཀྱི་མཆོག་གི་སྤྲུལ་པའི་སྐུས་བཞེད་པས་སོ། །ཤེས་བྱ་ཆོས་ཅན། དོན་དམ་པར་བརྗོད་དུ་མེད་ཀྱང་ཀུན་རྫོབ་ཏུ་ཉམས་འཕེལ་བྱེད་པ་ལ་ཉེས་པ་མེད་དེ། དོན་དམ་པར་རྣམ་པར་དཔྱོད་པ་དེའི་ཚེ་ཅི་ལ་ཡང་སྦྱོར་བ་མེད་པའི་ཚུལ་གྱིས་སྒོམ་པའི་རྣལ་འབྱོར་ཉིད་ཀུན་རྫོབ་ཏུ་སྦྱོར་བ་ཡིན་པའི་ཕྱིར། དྲུག་པ་ལ་རྩོད་པ་ནི། དོན་དམ་པར་བརྗོད་དུ་མེད་ཀྱང་ཀུན་རྫོབ་ཏུ་ཉམས་འཕེལ་བྱེད་པ་མི་འགལ་བ་དེ་ལྟར་ཡིན་ན་ཡང་ཐེག་ཆེན་སྒོམ་ལམ་གྱིས་ཀུན་རྫོབ་ཏུ་ཡང་རྫོགས་པའི་བྱང་ཆུབ་སྐྱེད་པའི་དོན་བྱེད་པར་མི་རུང་སྙམ་པའི་དོགས་པ་བསུ་བར་བྱ་བའི་ཕྱིར་དུ་བར་སྐབས་ཀྱི་ཚིགས་བཅད་ ༼༤༥༧༽ ཕྱེད་གསུངས་པ་འཆད་དེ། ཇི་ལྟར་ན། དོན་ཁྱད་པར་ཅན་རྫོགས་པའི་བྱང་ཆུབ་ལ་དམིགས་པའི་བྱང་སེམས་ཀྱི་སེམས་བསྐྱེད་ཆོས་ཅན། ཁྱོད་ཀྱི་སྒོ་ནས་རྫོགས་པའི་བྱང་ཆུབ་སྐྱེད་པའི་དོན་བྱེད་པ་མིན་པར་ཐལ། ཁྱོད་སྔ་ཕྱི་རེ་རེ་ཁོ་ནས་རྫོགས་པའི་བྱང་ཆུབ་སྐྱེད་པ་རིགས་པ་མ་ཡིན། ཀྱང་གིས་བསྡུས་པ་ཁྱོད་རིགས་མཐུན་མང་པོ་ཅིག་ཅར་འབྱུང་བས་ཀྱང་མ་ཡིན། ཁྱོད་སྔ་ཕྱི་རིམ་གྱིས་འབྱུང་བ་མང་པོ་རྣམས་ལྷན་ཅིག་ཚོགས་པས་ཀྱང་རྫོགས་བའི་བྱང་ཆུབ་སྐྱེད་པ་མ་ཡིན་པའི་ཕྱིར། ཆོས་ཅན། ཁྱོད་སྐད་ཅིག་སྔ་ཕྱི་རེ་རེ་ཁོ་ནས་རྫོགས་པའི་བྱང་ཆུབ་སྐྱེད་པ་རིགས་པ་མ་ཡིན་ཏེ།

ཁྱོད་སྐད་ཅིག་སྔ་ཕྱིར་གྱུར་པ་རེ་རེ་ལ་སངས་རྒྱས་ཀྱི་བྱང་ཆུབ་སྒྲུབ་བྱེད་རྣམ་མཁྱེན་ལ་སོགས་པའི་ཐབས་མཐའ་དག་མ་ཚང་བའི་ཕྱིར། ཆོས་ཅན། འདོད་པའི་དོན་བྱང་ཆུབ་སྒྲུབ་བྱེད་ཁྱོད་ཀྱི་རིགས་མཐུན་མང་པོ་ཅིག་ཅར་འབྱུང་བས་ཀྱང་རྫོགས་པའི་བྱང་ཆུབ་སྐྱེད་པ་མ་ཡིན་ཏེ། དེ་མི་སྲིད་པའི་ཕྱིར་ཏེ། མདོ་སྡེ་རྒྱན་གྱི་འགྲེལ་པ་ལས་སེམས་ཅན་རྣམས་ནི་རྣམ་པར་ཤེས་པའི་རྒྱུད་རེ་རེ་བའོ་ཞེས་འབྱུང་བས་སོ། །ཆོས་ཅན། བླ་མེད་བྱང་ཆུབ་སྒྲུབ་བྱེད་དྲན་པ་ཉེར་བཞག་ནས་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་བར་འཐོབ་པར་འགྱུར་བའི་ཁྱོད་ཀྱི་སྐད་ཅིག་སྔ་ཕྱི་རིམ་གྱིས་འབྱུང་བ་མང་པོ་རྣམས་ལྷན་ཅིག་ཚོགས་པས་ཀྱང་རྫོགས་པའི་བྱང་ཆུབ་སྐྱེད་པ་མ་ཡིན་ཏེ། དེ་རྣམས་ཕན་ཚུན་ལྷན་ཅིག་ཚོགས་པ་མེད་པའི་ཕྱིར་ཏེ། ཁྱོད་ཀྱི་སྐད་ཅིག་ཕྱི་མ་དེ་བྱུང་མ་ཐག་ཏུ་ཁྱོད་ཀྱི་ ༼༤༥༨༽ སྐད་ཅིག་སྔ་མ་དེ་སྐད་ཅིག་ཕྱི་མ་ལ་རྗེས་སུ་འགྲོ་བ་མེད་པ་ཉིད་དུ་འཇིག་པས་སོ་ཞེ་ན། ལན་ནི། རྩོད་པ་དེ་ནི་ཡང་དག་པ་མ་ཡིན་པས་འཇིག་རྟེན་ལ་གྲགས་པའི་དཔེའི་སྒོ་ནས་ལན་འདེབས་པ་ནི། རྩ་བའི་ཐལ་བ་ལ་ཁྱབ་པ་མེད་དེ། སྡོང་བུ་སྣུམ་ལྡན་སྲེག་པའི་མར་མེའི་སྐད་ཅིག་སྔ་ཕྱི་རེ་རེ་ཁོ་ནས་སྡོང་བུ་སྣུམ་ལྡན་རྫོགས་པར་མི་སྲེག དེའི་སྐད་ཅིག་སྔ་ཕྱི་རིམ་གྱིས་འབྱུང་བ་མང་པོ་རྣམས་ལྷན་ཅིག་ཚོགས་པས་སྡོང་བུ་སྣུམ་ལྡན་རྫོགས་པར་མི་སྲེག་ཀྱང༌། མར་མེའི་སྐད་ཅིག་སྔ་ཕྱི་ཕན་ཚུན་ལྟོས་ནས་སྡོང་བུ་སྣུམ་ལྡན་རྫོགས་པར་སྲེག་པ་དཔེ་དེ་བཞིན་དུ། ཐེག་ཆེན་སྒོམ་ལམ་གྱི་སྐད་ཅིག་སྔ་ཕྱི་རེ་རེ་དང་རིགས་མཐུན་མང་པོ་ཅིག་ཅར་འབྱུང་བས་དང༌། སྐད་ཅིག་རིམ་གྱིས་འབྱུང་བ་མང་པོ་ལྷན་ཅིག་ཚོགས་པས་རྫོགས་པའི་བྱང་ཆུབ་མི་སྐྱེད་ཀྱང་དེའི་སྐད་ཅིག་སྔ་ཕྱི་ཕན་ཚུན་ལྟོས་ནས་རྫོགས་པའི་བྱང་ཆུབ་སྐྱེད་པའི་ཕྱིར་རོ། །དེ་བཞིན་དུ་སྡོང་བུ་སྣུམ་ལྡན་བསྲེག་པའི་མར་མེའི་དཔེའི་ཚུལ་གྱིས་ནི་ཟབ་མོའི་ཆོས་ཉིད་བརྒྱད་པོ་ཐམས་ཅད་ཀྱང་ཁོང་དུ་ཆུད་པར་བྱའོ། །ངག་དོན།

ཐེག་ཆེན་གྱི་སྒོམ་ལམ་ཆོས་ཅན། ཁྱོད་ཀྱི་སྐད་ཅིག་སྔ་ཕྱི་རེ་རེ་ཁོ་ནས་རྫོགས་པའི་བྱང་ཆུབ་མི་སྐྱེད་ན་ཁྱོད་ཀྱིས་རྫོགས་པའི་བྱང་ཆུབ་མི་སྐྱེད་མི་དགོས་ཏེ། ཁྱོད་ཀྱི་སྐད་ཅིག་སྔ་ཕྱི་ཕན་ཚུན་ལྟོས་ནས་རྫོགས་པའི་བྱང་ཆུབ་བསྐྱེད་པའི་ཕྱིར། དཔེར་ན་སྡོང་བུ་སྣུམ་ལྡན་སྲེག་པའི་མར་མེའི་སྐད་ཅིག་སྔ་ཕྱི་རེ་རེས་སྡོང་བུ་སྣུམ་ལྡན་རྫོགས་པར་མི་སྲེག་ཀྱང་དེའི་སྐད་ཅིག་སྔ་ཕྱི་ཕན་ ༼༤༥༩༽ ཚུན་ལྟོས་ནས་དེ་རྫོགས་པར་སྲེག་པ་བཞིན་ནོ། །སྐབས་འདིར་སྨོས་པའི་མར་མེའི་དཔེ་ཆོས་ཅན། དགོས་པ་ཡོད་དེ། ཁྱོད་ཀྱི་ཚུལ་གྱིས་ཟབ་མོའི་ཆོས་ཉིད་བརྒྱད་ཀ་ཁོང་དུ་ཆུད་ཆུད་པའི་ཕྱིར། དེ་རྣམས་ཚིག་དོན་གྱི་སྒོ་ནས་འབྱེད་པ་ལ། དཔེ་བཤད་པ་དང༌། དཔེ་དོན་སྦྱར་བ་དང༌། དཔེ་ལ་བརྟེན་ནས་དོན་གཞན་ཡང་ཁོང་དུ་ཆུད་པར་བསྟན་པ་དང་གསུམ། དང་པོ་ལ། ལྟོས་མེད་དུ་མི་སྲེག ལྟོས་ནས་སྲེག དཔེ་སྨོས་པའི་དགོས་པ་དང་གསུམ། དང་པོ་ནི། ཇི་ལྟར་ཏེ། དཔེར་ན་ཤིང་བུའི་མེ་ལྕེ་དང་སྙིང་པོ་སྡོང་བུ་སྣུམ་ལྡན་ཕྲད་ཙམ་གྱི་མར་མེའི་སྐད་ཅིག་དང་པོ་ཆོས་ཅན། ཁྱོད་ཀྱིས་མར་མེ་སྐད་ཅིག་གཉིས་པ་ལ་ལྟོས་པར་རྒྱུའི་མཚན་ཉིད་སྡོང་བུ་སྣུམ་ལྡན་རྫོགས་པར་སྲེག་པ་དང༌། འབྲས་བུའི་མཚན་ཉིད་བསྲེག་བྱ་སྡོང་བུ་སྣུམ་ལྡན་རྫོགས་པར་ཚིག་པའི་ནུས་པ་མེད་དེ། ཁྱོད་རང་གི་རྒྱུས་སྡོང་བུ་སྣུམ་ལྡན་རྫོགས་པར་སྲེག་ནུས་ཀྱི་ནུས་པ་ཁྱད་པར་ཅན་དུ་མ་བྱས་པའི་ཕྱིར་ཏེ། ཁྱོད་རང་གི་རྒྱུས་ཕན་ཚུན་གྱི་སྒོ་ནས་ཤིང་བུའི་མེ་ལྕེ་དང་སྡོང་བུ་གཉིས་དུས་མཉམ་ཕྲད་ཙམ་དུ་བསྐྱེད་པ་དེ་ཡིན་པས་སོ། །དེ་བཞིན་དུ་ཤིང་བུའི་མེ་ལྕེ་དང་སྡོང་བུ་གཉིས་ཕྲད་པ་ལས་སྡོང་བུ་སྲེག་ལ་སྔ་མ་བས་ནུས་པ་ཁྱད་པར་ཅན་དུ་སྐྱེས་པའི་མར་མེའི་སྐད་ཅིག་གཉིས་པ་ཆོས་ཅན། ཁྱོད་ཀྱིས་མར་མེའི་སྐད་ཅིག་དང་པོ་ལ་མ་ལྟོས་པར་སྔ་མ་བཞིན་དུ་སྲེག་པར་བྱེད་པ་དང་བསྲེག་པར་བྱ་བ་མེད་དེ།

ཁྱོད་མར་མེའི་སྐད་ཅིག་དང་པོ་ལ་ལྟོས་པ་ ༼༤༦༠༽ མེད་པར་དོན་དམ་དུ་མ་ཟད་ཀུན་རྫོབ་ཏུ་ཡང་འབྱུང་བ་མེད་པའི་ཕྱིར་ཏེ། ཁྱོད་མར་མེའི་སྐད་ཅིག་དང་པོ་ལ་ལྟོས་པ་མེད་ན། ཁྱོད་ཡོད་ན་རྟག་ཏུ་ཡོད་མེད་ན་རྟག་ཏུ་མེད་པར་ཐལ་བའི་སྐྱོན་ཡོད་པས་སོ། །གཉིས་པ་ནི། མར་མེའི་སྐད་ཅིག་རེ་རེས་ལྟོས་མེད་དུ་སྡོང་བུ་མི་སྲེག་ཀྱང་སྲེག་པར་བྱེད་པ་དང་བསྲེག་པར་བྱ་བ་ཡོད་དོ། །གང་གི་ཚེ་ན། མར་མེའི་སྐད་ཅིག་གཉིས་པ་སོགས་སྐྱེས་པ་དེའི་ཚེ་ཡོད་པས་སྡོང་བུ་སྣུམ་ལྡན་སྲེག་པར་བྱེད་དོ། །གང་གིས་ན། རང་རྒྱུ་མར་མེའི་སྐད་ཅིག་དང་པོས་སྡོང་བུ་སྲེག་པ་ལ་ནུས་པ་མཐུ་ཕུལ་དུ་ཕྱིན་པ་དང་ལྡན་པར་བྱས་པའི་ཁྱད་པར་ཅན་མར་མེའི་སྐད་ཅིག་མ་གཉིས་པ་དང་གསུམ་པ་ལ་སོགས་པས་སྲེག་གོ །གང་ལ་ལྟོས་ནས་ན། ཤིང་བུའི་སྡོང་བུ་དང་མར་མེ་ལྕེ་གཉིས་ཀ་ཕྲད་ཅིང་ཚོགས་པས་སྐྱེད་པའི་ཁྱད་པར་ཅན་མར་མེའི་སྐད་ཅིག་དང་པོ་ལ་ལྟོས་ནས་སོ། །དེའི་རྒྱུ་མཚན་དེ་ལྟར་རིགས་པ་བཞིའི་སྟོབས་ཀྱིས་གྲུབ་པའི་ཕྱིར་རོ། །རིགས་པ་བཞི་པོ་གང་ཞེ་ན། ལྟོས་པའི་རིགས་པ་ནི། རང་རྒྱུ་མར་མེའི་སྐད་ཅིག་དང་པོས་སྡོང་བུ་སྲེག་པ་ལ་ནུས་པ་མཐུ་ཅན་དུ་བྱས་པའི་མར་མེའི་སྐད་ཅིག་གཉིས་པ་སོགས་ཆོས་ཅན། རང་རྒྱུ་མར་མེའི་སྐད་ཅིག་དང་པོ་ལ་ལྟོས་ནས་རང་གི་བསྲེག་བྱ་སྡོང་བུ་སྣུམ་ལྡན་སྲེག་པར་བྱེད་དེ། གང་གི་ཕྱིར་ན། ཁྱོད་ཀྱིས་དེ་སྲེག་པ་གང་ཞིག ཁྱོད་ཀྱིས་དེ་ལ་མ་ལྟོས་པར་དེ་མི་སྲེག་པའི་ཕྱིར། ཆོས་ཉིད་ཀྱི་རིགས་པ་ནི། ཆོས་ཅན། ཆོས་འདྲ། ཁྱོད་ཀྱིས་དེ་ལ་ ༼༤༦༡༽ ལྟོས་ནས་དེ་སྲེག་པ་དེ་རྟེན་འབྲེལ་གྱི་ཆོས་ཉིད་ཡིན་པས་སོ། །བྱ་བ་བྱེད་པའི་རིགས་པ་ནི། ཆོས་ཅན། ཆོས་འདྲ། དེ་ཁྱོད་དེ་སྲེག་བྱེད་དུ་སྐྱེད་པ་དང༌། ཁྱོད་དེ་ལས་དེ་སྲེག་བྱེད་དུ་སྐྱེས་པའི་རྒྱུ་འབྲས་ཀྱི་འབྲེལ་པ་གྲུབ་པའི་ཕྱིར། འཐད་པ་སྒྲུབ་པའི་རིགས་པ་ནི། ཆོས་ཅན། ཆོས་འདྲ།

ཁྱོད་ཀྱིས་དེ་ལ་ལྟོས་ནས་དེ་སྲེག་པར་རིགས་པ་སྔ་མ་གསུམ་གྱི་རྟགས་ལ་བརྟེན་པའི་ཚད་མས་གྲུབ་པའི་ཕྱིར། བདེན་གཉིས་གང་དུ་སྲེག་ཅེ་ན། ཆོས་ཅན། ཁྱོད་ཀྱིས་དེ་མ་བརྟགས་པར་གཅིག་པུར་ཉམས་དགའ་བ་ཉིད་དུ་གྲུབ་པའི་ཀུན་རྫོབ་ཏུ་སྲེག་པར་བྱེད་དེ། འདི་པ་ཙམ་སྟེ་སྣང་ཚོད་པའི་རང་གི་རྒྱུ་རྐྱེན་ལས་དེ་སྲེག་བྱེད་དུ་སྐྱེས་པའི་ཕྱིར། ཡང་གི་ཁོངས་ནས་ཕྱོགས་སྔ་འདོན་ཏེ། ཁ་ཅིག་ན་རེ། ཆོས་ཅན། དེ་ལ་ལྟོས་ནས་དེ་སྲེག་པ་མིན་པར་ཐལ། ཁྱོད་སྐྱེས་པའི་ཚེ་དེ་འཇིག་རྒྱུ་དོན་གཞན་མེད་པར་རང་གི་ངང་གིས་ཞིག་པའི་ཕྱིར་ཟེར་ན། ཁྱབ་པ་མ་གྲུབ་སྟེ། ཆོས་ཅན། ཁྱོད་སྐྱེས་པའི་ཚེ་དེ་འཇིག་རྒྱུ་དོན་གཞན་མེད་པར་ཞིག་ན། ཁྱོད་ཀྱིས་དེ་ལ་ལྟོས་ནས་དེ་སྲེག་པ་མི་འགལ་ཏེ། ཁྱོད་སྐྱེས་པའི་ཚེ་རང་རྒྱུ་མར་མེའི་སྐད་ཅིག་དང་པོ་དེ་འཇིག་རྒྱུ་དོན་གཞན་མེད་པར་རང་གི་ངང་གིས་ཞིག་ཀྱང་རྒྱུ་སྲེག་བྱེད་ཁྱོད་སྐྱེས་པ་དང་འབྲས་བུ་བསྲེག་བྱ་སྡོང་བུ་སྣུམ་ལྡན་འཇིག་པ་སྟེ་ཚིག་པ་སྲང་མདའི་མཐོ་དམན་དང་འདྲ་བར་དུས་མཉམ་དུ་དམིགས་པས་སོ། །འདི་ནི་ཁོ་བོའི་ལེགས་བཤད་དོ། །རིན་ཆེན་གསེར་བས་ཤིན་ཏུ་དཀོན། །གསུམ་པ་ནི། ༼༤༦༢༽ མར་མེའི་སྐད་ཅིག་སྔ་ཕྱི་གཉིས་ཀྱིས་ལྟོས་མེད་དུ་མི་སྲེག་སྟེ་ལྟོས་ནས་སྲེག་པ་དེ་བས་ན་མར་མེའི་སྐད་ཅིག་དང་པོ་དང་གཉིས་པ་གཉིས་ཕན་ཚུན་མ་ལྟོས་པར་སྙིང་པོ་མ་བསྲེགས་ཤིང༌། ལྟོས་ནས་སྲེག་པའི་མར་མེའི་དཔེའི་ཚུལ་ཆོས་ཅན། དགོས་པ་ཡོད་དེ། ཁྱོད་ཀྱིས་ཐེག་ཆེན་སྒོམ་ལམ་གྱི་སྐད་ཅིག་སྔ་ཕྱིར་གྱུར་པ་གཉིས་ཡུལ་རྫོགས་པའི་བྱང་ཆུབ་གཅིག་སྐྱེད་པ་ལ་ཉེ་བར་སྦྱོར་བ་དེ་ཤེས་པར་བྱེད་པ་ལྷུར་ལེན་པས་སོ། །གཉིས་པ་ནི། སྡོང་བུ་སྲེག་པ་ལ་ནུས་པ་ཚད་ཡོད་དུ་སྣང་བའི་མར་མེའི་སྐད་ཅིག་སྔ་མ་བཞིན་དུ་རྫོགས་པའི་བྱང་ཆུབ་སྒྲུབ་པ་ལ་ནུས་པ་ཚད་ཡོད་པ་ཞིག་སྣང་བའི་ཐེག་ཆེན་གྱི་སྒོམ་ལམ་སྐད་ཅིག་སྔ་མ་ལ་བརྟེན་ནས་སྡོང་བུ་སྲེག་པ་ལ་སྔ་མ་ལས་ནུས་པ་ལྷག་པའི་མར་མེའི་སྐད་ཅིག་ཕྱི་མ་བཞིན་དུ།

སྔ་མ་དེ་ལ་སྣང་བའི་དོན་གྱིས་དབེན་པ་སྔ་མ་བས་རྫོགས་པའི་བྱང་ཆུབ་སྐྱེད་པའི་ནུས་པ་ལྷག་པ་ཁྱད་པར་དུ་འཕགས་པའི་དོན་རྫོགས་པའི་བྱང་ཆུབ་སྣང་བའི་ཐེག་ཆེན་གྱི་སྒོམ་ལམ་གྱི་སྐད་ཅིག་ཕྱི་མ་སྐྱེ་བས། ཐེག་ཆེན་སྒོམ་ལམ་ལ་བརྟེན་ནས་རྫོགས་པའི་བྱང་ཆུབ་ཐོབ་པར་རིགས་པ་ཡིན་ནོ། །ལ་ནི་ཕྱི་མ་དང་སྦྲེལ་ཚིག་གོ །ངག་དོན། ཐེག་ཆེན་གྱི་སྒོམ་ལམ་ཆོས་ཅན། ཁྱོད་ལ་བརྟེན་ནས་རྫོགས་པའི་བྱང་ཆུབ་འཐོབ་པར་རིགས་ཏེ། རྫོགས་པའི་བྱང་ཆུབ་སྒྲུབ་པའི་ཁྱོད་ཀྱི་སྐད་ཅིག་སྔ་མ་ལ་བརྟེན་ནས་དེ་བས་རྫོགས་པའི་བྱང་ཆུབ་སྐྱེད་པའི་ནུས་པ་ལྷག་པའི་ཁྱོད་ཀྱི་སྐད་ཅིག་ཕྱི་མ་སྐྱེ་བས་སོ། །ཤེས་བྱ་ཆོས་ཅན། རྫོགས་པའི་བྱང་ཆུབ་སྒྲུབ་ ༼༤༦༣༽ པའི་ཐེག་ཆེན་སྒོམ་ལམ་གྱི་སྐད་ཅིག་སྔ་མ་ལ་བརྟེན་ནས་དེ་བས་རྫོགས་པའི་བྱང་ཆུབ་སྐྱེད་པའི་ནུས་པ་ལྷག་པའི་ཐེག་ཆེན་གྱི་སྒོམ་ལམ་སྐད་ཅིག་ཕྱི་མ་སྐྱེ་བ་ཡིན་ཏེ། མར་མེའི་སྐད་ཅིག་དང་པོ་དང་གཉིས་པ་གཉིས་ཕན་ཚུན་མ་ལྟོས་པར་སྙིང་པོ་མ་བསྲེགས་ཤིང་ལྟོས་ནས་སྲེག་པའི་མར་མེའི་དཔེ་ཚུལ་གྱིས་ཐེག་ཆེན་སྒོམ་ལམ་གྱི་སྐད་ཅིག་སྔ་ཕྱིར་གྱུར་པ་གཉིས་ཡུལ་རྫོགས་པའི་བྱང་ཆུབ་གཅིག་སྐྱེད་པ་ལ་ཉེ་བར་སྦྱོར་བ་དེ་ཤེས་པར་བྱེད་པ་ལྷུར་ལེན་པས་སོ། །གསུམ་པ་ནི། གོང་དུ་ཇི་སྐད་སྨོས་པའི་མར་མེའི་དཔེ་ཁོ་ནས་སྐྱེ་བ་ཟབ་པ་ཁོང་དུ་ཆུད་པར་མ་ཟད་ཟབ་མོའི་ཆོས་ཉིད་བརྒྱད་པོ་ཐམས་ཅད་ཀྱང་ཁོང་དུ་ཆུད་པར་བྱའོ། །ངག་དོན། རྩ་བ་བཞིན་ནོ། །བདུན་པ་ནི། སྐྱེ་བ་དང་ནི་འགག་པ་དང༌། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། སྐྱེ་བ་དང་ནི་འགག་པ་དང༌། །ཞེས་སོགས་ཀྱི་ཚིགས་བཅད་གཅིག་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་ཟབ་མོ་བརྒྱད་ཡུལ་གང་ལ་ཡོད་པ་ཡིན་སྙམ་པའི་དོགས་པ་སེལ་བའི་ཕྱིར། ཆོས་ཅན། ཁྱོད་ཀྱིས་ཟབ་མོ་བརྒྱད་ཡུལ་གང་ལ་ཡོད་པ་དང་བཅས་པ་བསྟན་པ་ལ་དགོས་པ་ཡོད་དེ།

སྒོམ་ལམ་ལ་གནས་པའི་བྱང་སེམས་དབང་རྟུལ་རྫོགས་པའི་བྱང་ཆུབ་ལས་ཕྱིར་ ༼༤༦༤༽ མི་ལྡོག་པའི་མཚན་ཉིད་བརྗོད་པའི་ཕྱིར་དུ་ཁྱོད་ཀྱིས་དེ་བསྟན་པ་ཡིན་པའི་ཕྱིར། ཚིག་དོན་འབྱེད་པ་ནི། ས་བརྒྱད་པ་ལ་གནས་པའི་བྱང་སེམས་དབང་རྟུལ་ཆོས་ཅན། རྫོགས་པའི་བྱང་ཆུབ་ལས་ཕྱིར་མི་ལྡོག་པ་ཡིན་ཏེ། དེའི་རྟགས་ཟབ་མོ་བརྒྱད་མངོན་སུམ་དུ་རྟོགས་པའི་རྗེས་ཐོབ་ཀྱི་སྤྱོད་པ་ཁྱད་པར་ཅན་ཐོབ་པའི་སེམས་དཔའ་ཡིན་པའི་ཕྱིར། ཟབ་མོ་བརྒྱད་ནི་གང༌། ཡུལ་གང་ལ་ཡོད་པ་ཡིན་ཅེ་ན། ཐེག་ཆེན་སྒོམ་ལམ་གྱི་སྐད་ཅིག་སྔ་ཕྱི་རེ་རེས་ཀྱང་རྫོགས་པའི་བྱང་ཆུབ་སྐྱེད་པ་མ་ཡིན། ངོ་བོ་ཉིད་མེད་པས་ཀྱང་མ་ཡིན་ཀྱང་ཀུན་རྫོབ་ཏུ་དེ་བསྒོམས་པས་རྫོགས་པའི་བྱང་ཆུབ་སྐྱེད་པ་ནི་ཆོས་ཅན། རྟེན་ཅིང་འབྲེལ་བར་འབྱུང་བ་སྐྱེ་བ་ཟབ་པ་ཡིན་ཏེ། མཐར་འཛིན་ཅན་གྱི་བློ་ངོར་འགལ་འགལ་འདྲ་ལ་མི་འགལ་བའི་སྐྱེ་བའི་ཚུལ་ཡིན་པའི་ཕྱིར། དངོས་པོ་ཐམས་ཅད་རང་བཞིན་གྱིས་ངོ་བོ་ཉིད་མེད་པས་དོན་དམ་པར་མི་འགག་ཀྱང་ཀུན་རྫོབ་ཏུ་རང་རྒྱུ་ལས་བྱུང་བ་ཉིད་ནས་འགག་པ་ནི་མཐར་འཛིན་ཅན་གྱི་བློ་ངོར་འགག་པ་ཟབ་པ་ཡིན་ཏེ། དེའི་བློ་ངོར་འགལ་འགལ་འདྲ་ལ་མི་འགལ་བའི་ཚུལ་ཡིན་པའི་ཕྱིར། གཞན་དོན་དུ་ལམ་སྒོམ་པའི་གནས་སྐབས་ཐམས་ཅད་དུ་དེ་བཞིན་ཉིད་ལ་གོམས་པར་བྱེད་ཀྱང་རྫོགས་སྨིན་མ་སྦྱངས་པར་དེ་མངོན་སུམ་དུ་མི་བྱེད་པར་ཉམས་སུ་ལེན་པ་ནི་དེའི་བློ་ངོར་དེ་བཞིན་ཉིད་ཟབ་པ་ཡིན་ཏེ། དེའི་བློ་ངོར་འགལ་འགལ་འདྲ་ལ་མི་འགལ་བའི་དེ་བཞིན་ཉིད་ཀྱི་ཉམས་ལེན་གྱི་ཚུལ་ཡིན་པའི་ཕྱིར། འགྲེལ་ཆེན་ལས། ༼༤༦༥༽ ཆོས་ཅན་གཟུགས་སོགས་རྟོགས་ཀྱང་དེ་དང་ཐ་མི་དད་པའི་དེ་བཞིན་ཉིད་མངོན་སུམ་དུ་བྱ་མི་ནུས་པའི་ཕྱིར། དེ་བཞིན་ཉིད་ཟབ་པ་ཡིན་ནོ་ཞེས་གསུངས། དེ་བཞིན་ཉིད་ཀྱི་རང་བཞིན་ཅིར་ཡང་མི་རྟོག་པའི་ཚུལ་གྱིས་ཆོས་ཐམས་ཅད་ལ་ལྟ་ཞིང༌། སྦྱིན་སོགས་དུ་མ་སྔོན་གྱི་དེ་བཞིན་གཤེགས་པ་དང་རྗེས་སུ་མཐུན་པར་སྒྲུབ་པ་ནི་དེའི་བློ་ངོར་ཤེས་བྱ་ཟབ་པ་ཡིན་ཏེ།

རྟགས་རིགས་འགྲེ། དེ་བཞིན་ཉིད་ཀྱི་ངོ་བོ་ཉིད་ཀྱི་སྒོ་ནས་ཅིར་ཡང་མཐོང་བ་མེད་པའི་ཚུལ་གྱིས་མཐོང་བ་ནི་དེའི་བློ་ངོར་ཤེས་པ་ཟབ་པ་ཡིན་ཏེ། རྟགས་རིགས་འགྲེ། ཆོས་ཉིད་ཀྱི་སྒོ་ནས་སྤྱད་བྱ་ཐམས་ཅད་ལ་ཅིར་ཡང་སྤྱོད་པ་མེད་པའི་ཚུལ་གྱིས་སྤྱོད་པ་ནི་དེའི་བློ་ངོར་སྤྱོད་པ་ཟབ་པ་ཡིན་ཏེ། རྟགས་རིགས་འགྲེ། ཉམས་ལེན་གྱི་གནས་སྐབས་ཐམས་ཅད་དུ་གཟུང་འཛིན་དང་བླང་དོར་སོགས་གཉིས་སུ་མེད་པའི་ངོ་བོ་ཉིད་དུ་སྒྲུབ་པ་ནི་དེའི་བློ་ངོར་གཉིས་སུ་མེད་པ་ཟབ་པ་ཡིན་ཏེ། རྟགས་རིགས་འགྲེ། གཞན་དོན་དུ་རྒྱུ་ཚོགས་གཉིས་རྫོགས་པར་བྱེད་ཀྱང་རྫོགས་སྨིན་མ་སྦྱངས་པར་དེའི་འབྲས་བུ་རྫོགས་པའི་སངས་སངས་རྒྱས་ཉིད་འཐོབ་པར་མི་བྱེད་པ་ནི་མཐར་འཛིན་ཅན་གྱི་བློ་ངོར་ཐབས་ལ་མཁས་པ་ཟབ་པ་ཡིན་ཏེ། དེའི་བློ་ངོར་འགལ་འགལ་འདྲ་ལ་མི་འགལ་བའི་ཐབས་མཁས་པའི་ཚུལ་ཡིན་པའི་ཕྱིར། མདོར་ན། ས་བརྒྱད་པ་ལ་གནས་པའི་བྱང་སེམས་དབང་རྟུལ་ཆོས་ཅན། ཟབ་མོ་བརྒྱད་རྟོགས་པ་ཡིན་ཏེ། མཐར་འཛིན་ཅན་གྱིས་བསམ་གྱིས་མི་ཁྱབ་པའི་རྣམ་པར་ཐར་པ་ཐབས་ཤེས་ཁྱད་པར་ 

༼༤༦༦༽ ཅན་ཐོབ་པའི་སྒོ་ནས་མཐར་འཛིན་ཅན་གྱི་བློ་ངོར་འགལ་བ་ལྟར་སྣང་བའི་དོན་རྟེན་འབྲེལ་ཟབ་མོ་མི་འགལ་བར་གྲུབ་ཅིང་རྟོགས་པས་སོ། །གསུམ་པ་ནི། སློབ་དཔོན། ངེས་འབྱེད་ཡན་ལག་ནས་བཟུང་ནས། ཞེས་པ་ནས། ཐབས་མཁས་པ་ལ་ཟབ་ཉིད། ཅེས་པའི་བར་གྱི་ཚིག་ལེའུར་བྱས་པའི་འགྲེལ་པ་བཤད་ཟིན་པས་སློབ་པ་ཕྱིར་མི་ལྡོག་པའི་ཚོགས་མཚན་ཉིད་དང་བཅས་པ་བཤད་ཟིན་ཏོ། །གསུམ་པ་ནི། ཆོས་རྣམས་རྨི་ལམ་འདྲ་བའི་ཕྱིར། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། སློབ་པའི་དགེ་འདུན་བཤད་ནས་དེའི་རྗེས་སུ་སངས་རྒྱས་ཀྱི་ཆོས་སྐུ་འཐོབ་པའི་རྒྱུ་འཁོར་འདས་མཉམ་པ་ཉིད་ཀྱི་སྦྱོར་བ་བསྟན་པ་ལ་རྒྱུ་མཚན་ཡོད་དེ། སློབ་པའི་དགེ་འདུན་གྱི་རྟགས་ཐོབ་པའི་བྱང་སེམས་རྣམས་སངས་རྒྱས་ཀྱི་ཆོས་སྐུ་ཐོབ་པར་བྱ་བའི་ཕྱིར་དུ་སྲིད་ཞི་མཉམ་ཉིད་ཀྱི་སྦྱོར་བ་སྒོམས་པ་ལ་འབད་པས་སོ། །ཚིག་དོན་འབྱེད་པ་ནི། ས་བརྒྱད་པའི་ཏིང་ངེ་འཛིན་མཚན་གཞི། སྲིད་ཞི་མཉམ་ཉིད་ཀྱི་སྦྱོར་བར་མཚོན། གཞན་དོན་དུ་རྣམ་མཁྱེན་ཡིད་ལ་བྱེད་པས་འཁོར་འདས་ལ་བླང་དོར་དུ་མི་རྟོག་པར་ཡིན་ལུགས་ལ་འཁོར་འདས་དབྱེར་མེད་པར་རྟོགས་ནས་སྒོམ་པའི་སྒོམ་བྱུང་གཙོ་བོར་གྱུར་པའི་རྣལ་འབྱོར་ཡིན་པ་མཚན་ཉིད་ ༼༤༦༧༽ དོ། །ས་མཚམས་ཐེག་ཆེན་གྱི་དྲོད་ནས་ས་བཅུ་པའི་བར་ན་ཡོད། ཁྱད་པར་ཅན་དག་པ་ས་ན་ཡོད། ས་བརྒྱད་པའི་ཡེ་ཤེས་ཆོས་ཅན། སྲིད་པ་འཁོར་བ་དང་ཞི་བ་མྱང་འདས་ལ་བླང་དོར་དུ་མི་རྟོག་པ་ཡིན་ཏེ། འཁོར་འདས་ཀྱི་ཆོས་རྣམས་སྣང་བརྙན་ཙམ་གྱི་ངོ་བོ་རྨི་ལམ་འདྲ་བར་མངོན་སུམ་དུ་རྟོགས་པའི་ཡེ་ཤེས་ཡིན་པའི་ཕྱིར། དེ་ལ་འཁོར་བ་ནི། མི་མཐུན་ཕྱོགས་ཀུན་ནས་ཉོན་མོངས་པའི་ཕྱོགས་དང༌། མྱང་འདས་ནི་རྣམ་པར་བྱང་བ་གཉེན་པོའི་ཕྱོགས་སོ། །ཁོ་བོས་ནི་འདི་ལྟར་གོ་སྟེ། འཁོར་བ་ནི་ཀུན་རྫོབ་འཁྲུལ་པའི་སྣང་བ་སྣ་ཚོགས་པ་འདི་ཡིན་ལ།

མྱང་འདས་ནི་དོན་དམ་པ་དེའི་རང་བཞིན་སྟོང་པ་ཉིད་ཡིན་ཏེ། མདོ་ལས། འདི་དག་འཁྲུལ་པའི་སྣང་བ་སྟེ། །རྨི་ལམ་ཉམས་སུ་མྱོང་བ་བཞིན། །མ་རིག་འཁྲུལ་པའི་གཉིད་ཟད་ན། །འཁོར་བ་རྣམས་ནི་དམིགས་སུ་མེད། །དེ་ཡི་ཕྱིར་ན་འགའ་ཞིག་ལ། །བློ་སྐྱེ་མེད་པ་སངས་རྒྱས་ཉིད། །ཅེས་གསུངས་པའི་ཕྱིར་རོ། །ཡིན་ལུགས་ལ་སྣང་སྟོང་གཉིས་སུ་དབྱེར་མེད་པ་ནི་མཉམ་པ་ཉིད་དོ། །བརྒལ་ལན་ནི། ཤེས་བྱ་ཆོས་ཅན། ལས་མེད་པར་ཐལ་བ་ལ་སོགས་པའི་ཀླན་ཀའི་ལན་ནི་མདོ་ལས་ཇི་སྐད་བཤད་པ་བཞིན་ཁོ་ནར་ཟད་དེ། རྫོགས་པའི་སངས་རྒྱས་ཀྱི་ཇི་ལྟ་ཇི་སྙེད་པའི་ཆོས་ཐམས་ཅད་ཇི་ལྟར་ཡིན་པ་བཞིན་མངོན་པར་རྫོགས་པར་བྱང་ཆུབ་པའི་ཕྱིར། འོ་ན་དེ་རྣམས་མདོ་ལས་ཇི་སྐད་བཤད་ཅེ་ན། ལས་མེད་པར་ཐལ་བའི་ཀླན་ཀ་ནི། དངོས་སྨྲ་བ་ཁ་ཅིག་ན་རེ། འཁོར་ ༼༤༦༨༽ འདས་ཀྱི་ཆོས་རྣམས་རྨི་ལམ་དང་འདྲ་ན། གཉིད་མ་ལོག་པའི་གནས་སྐབས་ན་སྦྱོར་དངོས་རྗེས་གསུམ་ཚང་བའི་ལས་ཀྱི་ངོ་བོ་དང༌། དེས་འབྲས་བུ་སྐྱེད་པའི་ནུས་པ་བསོག་པ་མེད་པར་ཐལ། རང་བཞིན་མེད་པའི་ཕྱིར། དཔེར་ན་རྨི་ལམ་བཞིན་ཅེ་ན། ལན་ནི། དོན་དམ་དུ་འཕེན་ན་འདོད་དེ། ཡིན་ལུགས་ལ་ཆོས་ཐམས་ཅད་སྤྲོས་པའི་མཐའ་ཐམས་ཅད་དང་བྲལ་བའི་ཕྱིར། ཀུན་རྫོབ་ཏུ་འཕེན་ན་མ་ཁྱབ་སྟེ། རྨི་ལམ་དུ་དགེ་སྡིག་གི་ལས་བྱས་པ་རྨིས་པ་དེ་གཉིད་སད་ནས་རྗེས་ཀྱི་ཤེས་པས་མངོན་པར་ཞེན་པའི་སྒོ་ནས་གསོས་བཏབ་ན་ལས་བསོག་པའི་ཕྱིར། རྨི་ལམ་དེ་ལས་བསོག་པ་གཏན་མེད་ཀྱི་མཐུན་དཔེར་མ་གྲུབ་བོ། །སོགས་པ་ཧ་ཅང་ཐལ་བའི་ཀླན་ཀ་ནི། རྗེས་ཀྱི་ཤེས་པས་གསོས་བཏབ་པས་ལས་བསོག་ན། དེ་བཞིན་གཤེགས་པས་ཟག་བཅས་ཀྱི་ལས་བསོག་པར་ཐལ། དེ་བཞིན་གཤེགས་པས་ང་ནི་འཁོར་བའི་ཕུང་པོ་ཟད་པ་ཡིན་ནོ་ཞེས་སོགས་རྗེས་ཀྱི་འདུ་ཤེས་ཀྱི་རྣམ་པར་རྟོག་པ་བསྐྱེད་པར་མཛད་པའི་ཕྱིར་ཟེར་ན། ལན་ནི། རྟགས་མ་གྲུབ་སྟེ། དེ་བཞིན་གཤེགས་པས་ང་ནི་འཁོར་བའི་ཕུང་པོ་ཟད་པ་ཡིན་ནོ་ཞེས་གསུངས་པ་དེ་དྲང་དོན་ཡིན་གྱི་ངེས་དོན་ལ་དེ་བཞིན་གཤེགས་པས་རྣམ་པར་རྟོག་པ་ཐམས་ཅད་སྤངས་པའི་ཕྱིར་ཟག་བཅས་ཀྱི་ལས་བསོག་པ་མེད་དོ། །ཁྱབ་སྟེ་ཟག་བཅས་ཀྱི་ལུས་སེམས་རྣམས་རང་རྒྱུ་རྣམ་རྟོག་ལས་སྐྱེས་པའི་ཕྱིར།

ལུང་དང་འགལ་བའི་ཀླན་ཀ་ནི། རང་རྒྱུ་རྣམ་རྟོག་ལས་ཟག་བཅས་ཀྱི་ལས་སེམས་སྐྱེ་ན་བཅོམ་ལྡན་འདས་ ༼༤༦༩༽ ཀྱིས་ལས་སེམས་ཐམས་ཅད་དབེན་པར་གསུངས་པ་དང་འགལ་ལོ་ཞེ་ན། ལན་ནི། མི་འགལ་ཏེ། བཅོམ་ལྡན་འདས་ཀྱིས་དོན་དམ་ལ་དགོངས་ནས་ལས་དང་སེམས་པ་ཐམས་ཅད་དབེན་པའོ་ཞེས་གསུངས། འདིར་ཀུན་རྫོབ་རྒྱུ་མཚན་དུ་བྱས་ནས་རང་རྒྱུ་རྣམ་རྟོག་ལས་ལས་སེམས་སྐྱེ་བར་བསྟན་པའི་ཕྱིར། སྔ་ཕྱི་འགལ་བའི་ཀླན་ཀ་ནི། རྒྱུད་ཡོངས་སུ་དག་པའི་བྱང་སེམས་ཆེན་པོས་རྨི་ལམ་དུ་ཕྱིན་དྲུག་ལ་སྤྱད་དེ་དགེ་བ་རྫོགས་པའི་བྱང་ཆུབ་ཏུ་བསྔོས་ན། བསྔོ་བ་ཡང་དག་ཡིན་ནམ་མ་ཡིན། ཡིན་ན་མངོན་ཞེན་དང་བཅས་པར་ཐལ། ལས་བསོག་པའི་ཕྱིར། མ་ཡིན་ན། རྗེས་ཀྱི་ཤེས་པས་གསོས་བཏབ་ན་ལས་བསོག་པར་འགལ་ལོ་ཞེ་ན། ལན་ནི། འདིར་རབ་འབྱོར་གྱི་དངོས་སུ་མི་གསུང་པའི་རྒྱུ་མཚན་ནི། ཤཱཀྱ་ཐུབ་པའི་བསྟན་པའི་བསྟན་པ་འདིའི་གདུལ་བྱ་ཡིན་ན་ནི་སྔར་ལས་མེད་པར་ཐལ་པའི་ཀླན་ཀའི་ལན་བསྟན་པས་འདིའི་ལོག་རྟོག་ཟློག་ནུས་ལ། དེས་ལོག་རྟོག་ཟློག་མ་ནུས་ན་ཤཱཀྱ་ཐུབ་པའི་བསྟན་པ་འདིའི་གདུལ་བྱ་མ་ཡིན་པས། ལན་བཏབ་ཀྱང་མི་འདུལ་བ་ལ་དགོངས་ནས་ལན་དངོས་སུ་མ་གསུངས་ལ། བྱམས་པ་ལ་དྲིས་ཤིག་ཅེས་བྱམས་པ་དྲི་བ་འདིའི་དཔང་པོར་སྨོས་པ་ནི་མ་འོངས་པའི་སངས་རྒྱས་བརྒྱུད་མར་འབྱུང་པས་ཤཱཀྱ་ཐུབ་པའི་བསྟན་པ་འདི་ལ། དྲི་བ་དེའི་ལན་དེ་རྫོགས་པའི་ཉེས་པ་སྤང་བའི་དོན་དུ་ཡིན་ནོ། །དེ་འདི་ལ་རྫོགས་ན་ཉེས་པ་ཅི་ཡོད་ཅེ་ན། དྲི་བ་དེའི་ལན་ཤཱཀྱ་ཐུབ་པའི་བསྟན་པ་འདི་ལ་རྫོགས་ན་མ་འོངས་པའི་སངས་རྒྱས་རྣམས་ལ་དོན་བྱ་ཡུལ་ ༼༤༧༠༽ སེམས་ཅན་མེད་པས། མ་འོངས་པ་ན་སངས་རྒྱས་འབྱུང་བ་དོན་མེད་པར་ཐལ་བས་ཉེས་པ་ཡོད་དོ། །བྱམས་པས་ཀྱང་ལན་དངོས་སུ་གསལ་པོར་མི་གསུང་བའི་རྒྱུ་མཚན་ནི། བྱམས་པའི་བསྟན་པ་ལ་ཡང་དྲི་བ་དེའི་ལན་རྫོགས་པའི་ཉེས་པ་སྤང་པའི་དོན་དུ་ཡིན་ཏེ། བྱམས་པ་ནི་མ་འོངས་པའི་སངས་རྒྱས་བརྒྱུད་མར་འབྱུང་བར་བཞེད་པའི་ཕྱིར་རོ། །འོན་ཀྱང་ཤུགས་ལ་འཁོར་གསུམ་མི་དམིགས་པའི་ཚུལ་གྱིས་བསྔོས་ན་བསྔོ་བ་ཡང་དག་ཡིན་ནོ་ཞེས་གསུངས་སོ། །དེ་ལྟར་ན་མངོན་ཞེན་དང་བཅས་པར་ཐལ།

ལས་བསོག་པའི་ཕྱིར་ལ་ཁྱབ་པ་མེད་དོ། །འོ་ན་སྔར་ཁྱེད་ཀྱིས་ལས་བསོག་ན་མངོན་ཞེན་དང་བཅས་དགོས་པར་ཁས་བླངས་པས་གནོད་དོ་ཅེ་ན། ངེད་ཀྱིས་སྔར་གོང་དུ་ལས་བསོག་ན་མངོན་ཞེན་དང་བཅས་དགོས་ཞེས་པ་དེ། རྒྱུད་ཡོངས་སུ་མ་དག་པ་སོ་སྐྱེའི་དབང་དུ་བྱས་པ་ཡིན་ལ། རྒྱུད་ཡོངས་སུ་དག་པའི་བྱང་སེམས་ཆེན་པོ་རྣམས་ནི་མངོན་པར་མ་ཞེན་པའི་སྒོ་ནས་ཚོགས་གཉིས་ཀྱི་ལས་བསོག་པའི་ཕྱིར། གོང་དུ་ཁས་བླངས་པ་དང་མི་འགལ་ལོ། །སློབ་དཔོན་ལྟར་ན་གཞན་རྣམས་སྔར་བཞིན་ལ། ལས་མེད་པར་ཐལ་པའི་ཀླན་ཀ་དང་དེའི་ལན་ལ་ཀླན་ཀ་ནི། དངོས་སྨྲ་བ་མདོ་སྡེ་པ་ལ་སོགས་པ་ཁ་ཅིག་ན་རེ། འཁོར་འདས་ཀྱིས་བསྡུས་པའི་ཆོས་ཐམས་ཅད་རྨི་ལམ་དང་འདྲ་བར་རང་བཞིན་མེད་པ་ཡིན་ན། རྨི་ལམ་ན་མི་དགེ་བ་བཅུ་དང་སྦྱིན་སོགས་དགེ་བ་བཅུའི་ལས་མེད་པས་གཉིད་ལོག་པའི་གནས་སྐབས་བཞིན་དུ་གཉིད་མ་ལོག་པའི་གནས་སྐབས་ན་ཡང་ ༼༤༧༡༽ དགེ་སྡིག་ལས་མེད་པར་ཐལ། རང་བཞིན་མེད་པའི་ཕྱིར། རྨི་ལམ་བཞིན་ནོ་ཞེ་ན། རྣམས་ནི་སོགས་འགྲེལ་ལོ། །ལན་ལ། ཉན་ཐོས་པའི་འདོད་པ་དཔེར་བསྟན་ཏེ་ཁྱབ་པ་མ་གྲུབ་པ་བསྟན། ལུང་གི་དོན་བཤད་དེ་དཔེ་མ་གྲུབ་པར་བསྟན་པ་དང་གཉིས། དང་པོ་ལ། ཉན་ཐོས་པའི་འདོད་པ་དཔེར་དགོད། དཔེ་དོན་སྦྱར་ཏེ་བསྟན་པ་གཉིས། དང་པོ་ནི། ཇི་ལྟར་ཏེ་དཔེར་ན་ཕྱི་རོལ་གྱི་དོན་རྡུལ་ཕྲ་རབ་དོན་དམ་དུ་སྨྲ་བ་མདོ་སྡེ་པ་དང༌། བྱེ་བྲག་ཏུ་སྨྲ་བའི་ལུགས་ལ་དོན་དམ་སྐད་ཅིག་ལ་གསོད་པ་པོ་སུས་ཀྱང་གསད་བྱ་གཞན་སུ་ཡང་བསད་པ་ཡང་མེད། མ་བསད་པ་དེ་སྤངས་པའི་དགེ་བ་ཡང་ཡོད་པ་མ་ཡིན། རྐུ་བ་པོ་སུས་ཀྱང་གཞན་སུའི་ནོར་མ་བྱིན་པར་བླངས་པ་ཡང་མེད་མ་བླངས་པ་དེ་སྤངས་པའི་དགེ་བ་ཡང་ཡོད་པ་མ་ཡིན། དེ་བཞིན་འདོད་ལོག་སོགས་དང་འདོད་ལོག་སྤངས་བའི་དགེ་བ་སོགས་ཡོད་པ་མ་ཡིན་སྟེ། དོན་དམ་སྐད་ཅིག་ལ་སྐད་ཅིག་མ་ཡིན་པ་ཉིད་ཀྱི་འཇིག་རྒྱུ་དོན་གཞན་མེད་པར་རང་གི་ངང་གིས་འཇིག་པ་ཡིན་ལ།

ལུང་རིགས་ཀྱིས་རབ་ཏུ་བརྟན་པར་རང་གི་འདོད་པ་གྲུབ་པ་དེ་ལས་ཕར་ཡང་འགྲོར་མེད་པས་མཐའ་དེ་ཙམ་དུ་ཁྱོད་ཀྱིས་གཏན་ལ་ཕབ་པའི་འདོད་པ་སྟོན་པའི་གཞུང་མཛོད་ལས། འཇིག་རྟེན་གྱི་ལས་དགེ་མི་དགེ་སྣ་ཚོགས་པ་ནི་རང་གི་ལས་ལས་སྐྱེས་པ་ཡིན་ནོ་ཞེས་འབྱུང་བའི་ཕྱིར་རོ། །མདོར་ན། ཤེས་བྱ་ཆོས་ཅན། དོན་དམ་སྐད་ཅིག་ལ་གང་ཟག་གཞན་གྱིས་གཞན་གསད་པ་ལ་སོགས་པའི་ ༼༤༧༢༽ མི་དགེ་བ་དང༌། གང་ཟག་གཞན་གྱིས་གཞན་ལ་ནོར་སྦྱིན་པ་ལ་སོགས་པའི་དགེ་བ་བཅུ་ཡོད་པ་མ་ཡིན་ཏེ། དོན་དམ་སྐད་ཅིག་ལ་སྐད་ཅིག་མ་ཡིན་པས་འཇིག་རྒྱུ་དོན་གཞན་མེད་པར་རང་གི་ངང་གིས་འཇིག་པའི་ཕྱིར་དང༌། འཇིག་རྟེན་གྱི་ལས་དགེ་མི་དགེ་སྣ་ཚོགས་པ་ནི་རང་གི་ལས་ལས་སྐྱེས་པ་ཡིན་པའི་ཕྱིར་ཞེས་བྱ་བའི་ཕྱོགས་ལ་ཀུན་རྫོབ་རྒྱུན་ལ་དགེ་མི་དགེའི་ལས་ཡོད་དེ། ཀུན་རྫོབ་རྒྱུན་ལ་སྲོག་གི་རྒྱུན་མ་ཆད་པར་འཇུག་པ་དང༌། འགལ་བ་སྲོག་གི་རྒྱུན་ཆད་པའི་དངོས་པོ་སྐྱེད་པ་ལ་གསོད་པར་རྟོགས་པའི་སྒོ་ནས་སྲོག་གཅོད་པར་འཇོག སེར་སྣའི་རྒྱུན་མ་ཆད་པར་འཇུག་པ་དང་འགལ་བ་གཏོང་བའི་དངོས་པོ་སྐྱེད་པ་ལ་སྦྱིན་པར་རྟོག་པའི་སྒོ་ནས་སྦྱིན་པར་འཇོག་སྟེ། དཔེར་ན་དགེ་སློང་གཅིག་གིས་ཚུལ་བཞིན་མ་ཡིན་པ་ཡིད་ལ་བྱེད་པ་སྔོན་དུ་འགྲོ་བས་འདོད་ལོག་སྤྱད་པ་ལ་མི་དགེ་བར་འཇོག དེའི་མོད་ལ་འཆབ་པ་མེད་པར་ཚུལ་བཞིན་ཡིད་ལ་བྱེད་པ་སྔོན་དུ་འགྲོ་བས་དགེ་འདུན་ཚོགས་པའི་མདུན་དུ་བཤགས་པ་བྱེད་པ་ལ་དགེ་བར་འཇོག་པ་དང་འདྲའོ། །དེ་ལ་བྱེ་བྲག་ཏུ་སྨྲ་བ་དང་མདོ་སྡེ་པ་ལྟར་ན། ཆོས་གང་ཞིག་བཅོམ་པའམ་གཞིག་པས་དེའི་བློ་མི་འདོར་བ་ནི་དོན་དམ་བདེན་པ་ཡིན་ལ། ཆོས་གང་ཞིག་བཅོམ་པའམ་གཞིག་པས་དེའི་བློ་འདོར་བ་ནི་ཀུན་རྫོབ་བདེན་པ་ཡིན་ཏེ། མཛོད་ལས། གང་ལ་བཅོམ་དང་བློ་ཡིས་གཞན། །བསལ་ན་དེ་བློ་མི་འཇུག་པ། །བུམ་ཆུ་བཞིན་ཀུན་རྫོབ་ཏུ། །ཡོད་དེ་དོན་དམ་ཡོད་གཞན་ནོ། །ཞེས་

༼༤༧༣༽ གསུངས་པའི་ཕྱིར་རོ། །གཉིས་པ་ནི། དོན་དམ་སྨྲ་བའི་ལུགས་ལ་དོན་དམ་སྐད་ཅིག་ལ་དགེ་མི་དགེའི་ལས་མེད་ཀྱང་ཀུན་རྫོབ་རྒྱུན་ལ་སྲོག་གཅོད་སོགས་མི་དགེ་བའི་ལས་དང་སྦྱིན་སོགས་དགེ་བའི་ལས་ཡོད་པ་དེ་བཞིན་དུ། ངེད་དབུ་མ་པའི་ལུགས་ལ་ཡང་འཁོར་འདས་ཀྱིས་བསྡུས་པའི་དངོས་པོ་ཐམས་ཅད་རྨི་ལམ་དང་འདྲ་བར་རང་བཞིན་གྱིས་མ་གྲུབ་པས་དོན་དམ་སྤྲོས་བྲལ་ལ་དགེ་མི་དགེའི་ལས་མེད་པ་ཡིན་ཡང་ཀུན་རྫོབ་འཁྲུལ་བའི་ངོ་ན་དགེ་མི་དགེའི་ལས་ཡོད་དེ། ཕྱིན་ཅི་ལོག་དངོས་འཛིན་གྱི་འཆིང་བ་མཐའ་དག་མ་ཉམས་པའི་གང་ཟག་གི་ངོར་དེ་རྣམས་རང་ལ་སྲོག་གཅོད་སོགས་དང་མཐུན་པར་སྲོག་གཅོད་དང་སྦྱིན་སོགས་ཀྱི་དོན་གྱི་དངོས་པོར་མངོན་པར་སྦྱིན་སོགས་སུ་སྣང་བ་དེ་དང་ཞེན་པས་ལས་དགེ་མི་དགེར་འཇོག་པའི་ཕྱིར། ཞེས་བྱ་བའི་ལན་དེ་དང་སོགས་ཧ་ཅང་ཐལ་བ་ལ་སོགས་པའི་ལན་གསུམ་པོ་དེ་འདི་ལས་ཕྱོགས་གཞན། གང་དོན་དམ་དུ་མེད་ན་ཀུན་རྫོབ་ཏུ་མེད་དགོས་ཞེས་རྩོད་པའི་ལན་རྒྱས་པར་སྟོན་པ་དབུ་མ་པའི་མདོ་དང་བསྟན་བཅོས་ནས་གསུངས་པར་དེ་རྣམས་ལས་ཁོང་དུ་ཆུད་པར་བྱའོ། །འདིར་གདུལ་བྱའི་བློ་འཁྲུག་པར་དོགས་ནས་རྒྱས་པར་མ་སྤྲོས་སོ། །ངག་དོན། ཤེས་བྱ་ཆོས་ཅན། དབུ་མ་པའི་ལུགས་ལ་དོན་དམ་སྤྲོས་བྲལ་ལ་དགེ་མི་དགེའི་ལས་མེད་ན་ཀུན་རྫོབ་འཁྲུལ་བའི་དོན་དགེ་མི་དགེའི་ལས་མེད་མི་དགོས་ཏེ། དོན་སྨྲ་བའི་ལུགས་ལ་དོན་དམ་སྐད་ཅིག་ལ་དགེ་མི་དགེའི་ལས་མེད་ ༼༤༧༤༽ ཀྱང་ཀུན་རྫོབ་རྒྱུན་ལ་དགེ་མི་དགེའི་ལས་ཡོད་པའི་ཕྱིར། གཉིས་པ་ལ་ཉི་ཤུ་པའི་ལུང་གི་དོན་བསྟན་པས་དཔེ་མ་གྲུབ་པར་བསྟན། ཡུམ་གྱི་ལུང་གི་དོན་བཤད་པས་དཔེ་མ་གྲུབ་པར་བསྟན་པའོ། །དང་པོ་ནི། ཁྱོད་ཀྱི་ཐལ་བ་དེ་ལ་ཁྱབ་པ་མེད་པ་ལས་སྐྱོན་གཞན་མཐུན་དཔེ་མ་གྲུབ་པའི་སྐྱོན་ཡང་ཡོད་དེ། ཤེས་བྱ་ཆོས་ཅན། རྨི་ལམ་དེ་ལས་བསོག་པ་གཏན་མེད་ཀྱི་མཐུན་དཔེར་མ་གྲུབ་སྟེ།

རྨི་ལམ་གྱི་སེམས་ནི་གཉིད་ཀྱིས་ཉམས་པས་ཡུལ་མི་གསལ་ཞིང་འཆོལ་བར་རྟོགས་པས་གཉིད་སད་པའི་སེམས་བས་འབྲས་བུ་དམན་ལ། གཉིད་སད་པའི་སེམས་ནི་གཉིད་དང་བྲལ་བས་ཡུལ་གསལ་ཞིང་མ་འཆོལ་བར་རྟོགས་པས་རྨི་ལམ་གྱི་སེམས་བས་འབྲས་བུ་ལྷག་པ་དེས་ན། རྨི་ལམ་གྱི་སེམས་དང་གཉིད་སད་པའི་སེམས་གཉིས་ཀྱི་འབྲས་བུ་འདྲ་བ་ནི་མ་ཡིན་པའི་ཕྱིར་རོ། །མདོར་ན། ཆོས་ཅན། ཆོས་འདྲ། རྨི་ལམ་གྱི་སེམས་དང་གཉིད་སད་པའི་སེམས་གཉིས་ཀྱི་འབྲས་བུ་ལ་ཁྱད་པར་ཡོད་པའི་ཕྱིར། གཉིས་པ་ནི། འབྲས་བུ་ལ་ཁྱད་པར་ཡོད་པས་མཐུན་དཔེ་མ་གྲུབ་པར་མ་ཟད་ཉི་ཤུ་པ་ལས་བཤད་པ་དེ་བཞིན་དུ་རྨི་ལམ་ན་དགེ་མི་དགེ་སྤྱད་པ་རྨིས་པ་ནི་གཉིད་སད་པའི་གནས་སྐབས་ན། ཀྱེ་མ་བྱས་སོ་ལེགས་པར་བྱས་སོ་ཞེས་རྗེས་སུ་ཡི་རང་སྟེ་རྗེས་ཀྱི་སེམས་ཀྱིས་མངོན་པར་ཞེན་པའི་སྒོ་ནས་གསོས་བཏབ་པ་ན་ལས་བསོག་པ་དེའི་ཕྱིར་ཡང་རྨི་ལམ་དེ་ལས་བསོག་པ་གཏན་མེད་ཀྱི་མཐུན་དཔེར་མ་གྲུབ་བོ། །ངག་དོན། ཤེས་ ༼༤༧༥༽ བྱ་ཆོས་ཅན། ཆོས་འདྲ། རྨི་ལམ་དུ་དགེ་སྡིག་གི་ལས་སྤྱད་པ་རྨིས་པ་དེ་གཉིད་སད་པའི་སེམས་ཀྱིས་མངོན་པར་ཞེན་པའི་སྒོ་ནས་གསོས་བཏབ་ན་ལས་བསོག་པའི་ཕྱིར། མདོར་ན། འཁོར་འདས་ཀྱིས་བསྡུས་པ་ཆོས་ཐམས་ཅད་རྨི་ལམ་དང་འདྲ་བར་རང་བཞིན་མ་དམིགས་ལ་བརྩོད་པའི་སྐྱོན་ཐམས་ཅད་མི་འཐད་པས་ན། ཡིན་ལུགས་ལ་འཁོར་འདས་རང་བཞིན་མ་དམིགས་པར་མཉམ་པ་ཉིད་ཡིན་ནོ། །བཞི་པ་ནི། སེམས་ཅན་འཇིག་རྟེན་དེ་བཞིན་དུ། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། སྲིད་ཞི་མཉམ་ཉིད་ཀྱི་སྦྱོར་བ་བསྟན་ནས་དེའི་འོག་ཏུ་ཞིང་དག་པའི་སྦྱོར་བ་བསྟན་པ་ལ་རྒྱུ་མཚན་ཡོད་དེ། འཁོར་འདས་གཉིས་ཀ་རང་བཞིན་མི་དམིགས་པར་མཉམ་པ་ཉིད་དུ་རྣམ་པར་སྒོམ་པས་ནི་མ་འོངས་པ་ན་རང་གི་སངས་རྒྱས་ཀྱི་ཞིང་དུ་སངས་རྒྱས་སུ་འགྱུར་བས་སོ། །ཚིག་དོན་འབྱེད་པ་ནི། རང་ཉིད་མ་འོངས་པ་ན་སངས་རྒྱས་སུ་འགྱུར་བའི་བཅུད་ཀྱི་ཞིང་རྣམ་པར་དག་པར་སྦྱོང་བར་བྱེད་དོ། །གང་ཟག་ས་བརྒྱད་པ་ལ་གནས་པའི་བྱང་ཆུབ་སེམས་དཔས།

དགོས་པ་གཟུགས་སྐུ་ཕུན་སུམ་ཚོགས་པ་ཐོབ་པར་བྱ་བའི་ཕྱིར་དུའོ། །ཇི་ལྟར་ན། རང་ཉིད་མ་འོངས་པ་ན་སངས་རྒྱས་སུ་འགྱུར་བའི་ཞིང་དེ་ན་ཡོད་པའི་སེམས་ཅན་བཀྲེས་པ་ ༼༤༧༦༽ དང༌། སྐོམ་པ་དང༌། མི་དགེ་བ་བཅུ་ལ་སོགས་པ་ཕར་ཕྱིན་དྲུག་གི་མི་མཐུན་ཕྱོགས་ཀྱིས་མ་དག་པ་གང་ཡིན་པ་དེའི་གཉེན་པོར། འདོད་གཟུགས་ཀྱི་ལྷའི་ལོངས་སྤྱོད་ཕུན་སུམ་ཚོགས་པ་དང་དགེ་བ་བཅུ་ལ་སོགས་པ་དག་པ་བསྐྱེད་པའི་སྒོ་ནས་སོ། །དེ་བཞིན་དུ་ས་བརྒྱད་པ་ལ་གནས་པའི་སེམས་དཔས། གཟུགས་སྐུ་ཕུན་སུམ་ཚོགས་པ་ཐོབ་པའི་ཕྱིར་དུ། རང་ཉིད་མ་འོངས་པ་ན་སངས་རྒྱས་སུ་འགྱུར་བའི་སྣོད་ཀྱི་འཇིག་རྟེན་རྡོ་བ་དང་ཚེར་མ་ལ་སོགས་པས་མ་དག་པ་གང་ཡིན་པ་དེའི་གཉེན་པོར་གསེར་གྱི་ས་ཕྱོགས་ལ་སོགས་པ་དག་པ་བསྐྱེད་པའི་སྒོ་ནས་རང་ཉིད་མ་འོངས་པ་ན་སངས་རྒྱས་སུ་འགྱུར་བའི་སངས་རྒྱས་ཀྱི་ཞིང་རྣམ་པ་གཉིས་ཀྱི་ནང་ནས་སྣོད་ཀྱི་འཇིག་རྟེན་དག་པར་སྦྱོང་བར་བྱེད་དོ། །ངག་དོན། ས་བརྒྱད་པའི་ཏིང་ངེ་འཛིན་མཚན་གཞི། ཞིང་དག་པའི་སྦྱོར་བར་མཚོན། རང་ཉིད་མ་འོངས་པ་ན་སངས་རྒྱས་སུ་འགྱུར་བའི་འཇིག་རྟེན་ཉེས་པ་མེད་ཅིང་ཡོན་ཏན་དང་ལྡན་པར་བྱ་བའི་ཕྱིར་དུ་མཁྱེན་གསུམ་གྱི་གནས་ལུགས་ཤེས་པའི་དོན་བསྡུས་ནས་སྒོམ་པའི་སྒོམ་བྱུང་གཙོ་བོར་གྱུར་པའི་རྣལ་འབྱོར་ཡིན་པ་མཚན་ཉིད་དོ། །དབྱེ་ན། བཅུད་དག་པ་དང༌། སྣོད་དག་པའི་སྦྱོར་བ་གཉིས། འབྱེད་པའི་རྒྱུ་མཚན་སེམས་ཅན་དང་སྣོད་ཀྱི་འཇིག་རྟེན་གཉིས་ཡོད་པའི་བྱེ་བྲག་གིས་སོ། །ས་མཚམས་གོང་དང་འདྲ། ས་བརྒྱད་པ་ལ་གནས་པའི་སེམས་དཔའ་ཆོས་ཅན། རང་གི་སངས་རྒྱས་ཀྱི་ཞིང་དག་པར་སྦྱོང་བ་ཡིན་ཏེ། རང་ཉིད་སངས་རྒྱས་སུ་འགྱུར་བའི་ཞིང་ 

༼༤༧༧༽ སེམས་ཅན་དང་སྣོད་ཀྱི་འཇིག་རྟེན་བཀྲེས་པ་དང་རྡོ་བ་ལ་སོགས་པས་མ་དག་པའི་གཉེན་པོར་ལྷའི་ལོངས་སྤྱོད་དང་གསེར་གྱི་ས་ཕྱོགས་ལ་སོགས་པ་དག་པ་བསྐྱེད་པའི་སྒོ་ནས་དག་པར་བྱེད་པའི་ཕྱིར། ལྔ་པ་ནི། ཡུལ་དང་སྦྱོར་བ་ཅན་འདི་ནི། །ཞེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། ཞིང་དག་པའི་སྦྱོར་བ་བཤད་ནས། དེའི་འོག་ཏུ་ཐབས་མཁས་པའི་སྦྱོར་བ་བསྟན་པ་ལ་རྒྱུ་མཚན་ཡོད་དེ། རང་གི་སངས་རྒྱས་ཀྱི་ཞིང་རྣམ་པར་དག་པར་སྒྲུབ་པའི་སེམས་དཔའ་ནི་སངས་རྒྱས་པ་ན་ཐབས་ལ་མཁས་པས་གདུལ་བྱའི་སྐལ་བ་ཇི་ལྟ་བ་བཞིན་དུ་སངས་རྒྱས་ཀྱི་མཛད་པ་བྱ་དགོས་པས་སོ། །ཚིག་དོན་འབྱེད་པ་ནི། རྣམ་ཐར་སྒོ་གསུམ་དང་བྱང་ཕྱོགས་སོ་བདུན་ཏེ་རྣམ་པ་བཞི་བཅུ་ནི་ཡུམ་ཐབས་མཁས་སྦྱོར་བའི་ཡུལ་ཡིན་ཏེ། དེའི་ཤེས་པར་བྱ་བ་ཡིན་པའི་ཕྱིར། རྫོགས་པའི་བྱང་ཆུབ་ཏུ་དགེ་པའི་རྩ་བ་སྨིན་ནས་ཡང་དག་པའི་མཐའ་དམ་པ་མངོན་སུམ་དུ་བྱ་བའི་དུས་དང༌། དེར་དགེ་བའི་རྩ་བ་མ་སྨིན་བར་དུ་ཡང་དག་པའི་མཐའ་མངོན་སུམ་དུ་བྱ་བའི་དུས་མ་ཡིན་པར་ཤེས་ནས་སྟོང་ཉིད་སོགས་མངོན་སུམ་དུ་མི་བྱེད་པར་འདྲིས་པར་བྱེད་པའི་སྒོམ་བྱུང་གཙོ་བོར་གྱུར་པའི་རྣལ་འབྱོར་ནི་ཐབས་ལ་མཁས་པའི་སྦྱོར་བ་ཡིན་པས། དེ་དབྱེ་གཞི། དབྱེ་ ༼༤༧༨༽ ངོ་རྣམ་པ་བཅུ། འབྱེད་པའི་རྒྱུ་མཚན། ཐབས་མཁས་བཅུ་ཡོད་པས་སོ། །ས་མཚམས་ཐབས་མཁས་པའི་སྦྱོར་བ་ཙམ་དྲོད་ནས་ཡོད། ཁྱད་པར་ཅན་དག་པ་ས་ན་ཡོད། བཅུ་པོ་གང་ཞེ་ན། ས་བཅུ་རྒྱུད་མཐའི་ཏིང་ངེ་འཛིན་མཚན་གཞི། དགྲ་རྣམས་ལས་ནི་འདས་པའི་ཐབས་ལ་མཁས་པའི་སྦྱོར་བར་མཚོན། ཐབས་ཤེས་ཁྱད་པར་ཅན་གྱི་སྒོ་ནས་བདུད་བཞི་དང་དམན་པའི་ས་གཉིས་ལས་འདས་པའི་ཐབས་ལ་མཁས་པའི་ཕྱིར་དུ་ཡང་དག་པའི་མཐའ་མངོན་དུ་བྱ་བའི་དུས་དང་དུས་མ་ཡིན་པ་ཤེས་ནས་སྟོང་ཉིད་སོགས་མངོན་དུ་མི་བྱེད་པར་འདྲིས་པར་བྱེད་པའི་སྒོམ་བྱུང་གཙོ་བོར་གྱུར་པའི་རྣལ་འབྱོར་ཡིན་པའི་ཕྱིར།

ས་བཅུ་རྒྱུན་མཐའི་ཏིང་ངེ་འཛིན་ཆོས་ཅན། རྫོགས་པའི་བྱང་ཆུབ་ལ་བར་དུ་གཅོད་པའི་དགྲ་བདུད་བཞི་མངོན་འགྱུར་བ་ལས་འདས་པ་ཡིན་ཏེ། བདུད་གཞན་གསུམ་ལས་འདའ་བྱེད་ཀྱི་དགེ་བ་དང༌། ཚེ་དང༌། ལྷག་བཅས་དང༌། ལྷག་མེད་ཀྱི་མྱང་འདས་ལ་བར་ཆད་བྱེད་པའི་ཆོས་མངོན་འགྱུར་བ་ལས་ཡང་དག་པར་བརྒལ་བས་སོ། །དེ་ལ་འདོད་ལྷའི་རིགས་སུ་གཏོགས་པ་གང་ཞིག བདུད་གཞན་གསུམ་ལས་འདའ་བྱེད་ཀྱི་དགེ་བ་ལ་བར་ཆད་བྱེད་པ་ནི་ལྷའི་བུའི་བདུད། ལས་ཉོན་གྱི་དབང་གིས་རང་དབང་མེད་པར་སྲོག་འགག་པར་བྱེད་པ་ནི་འཆི་བདག་གི་བདུད། ཟག་བཅས་གང་ཞིག དེ་བྱུང་བས་སེམས་རྒྱུད་རབ་ཏུ་མ་ཞི་བར་བྱེད་ཅིང་ལྷག་བཅས་ཀྱི་མྱང་འདས་ལ་བར་ཆད་བྱེད་པ་ནི་ཉོན་མོངས་པའི་བདུད། དབྱེ་ན་ཁམས་ ༼༤༧༩༽ གསུམ་གྱི་ཉོན་མོངས་པ་རྣམས་སོ། །རང་རྒྱུ་ཀུན་འབྱུང་གི་འབྲས་བུར་གྱུར་པའི་ཟག་བཅས་གང་ཞིག་ལྷག་མེད་ཀྱི་མྱང་འདས་ལ་བར་ཆད་བྱེད་པ་ཕུང་པོའི་བདུད་ཡིན་ལ། དབྱེ་ན་ཁམས་གསུམ་གྱི་སྡུག་བསྔལ་རྣམས་སོ། །དེ་ལ་འཆི་བདག་གི་བདུད་ས་དང་པོ་ནས་བཅོམ་ཏེ། ལས་ཉོན་གྱི་དབང་གིས་སྐྱེ་འཆི་མེད་པའི་ཕྱིར། ཉོན་མོངས་པའི་བདུད་ས་དང་པོ་ནས་བཅོམ་སྟེ། ཉོན་མོངས་མ་ལུས་པར་སྤངས་པའི་ཕྱིར། ས་དང་པོ་ནས་ལྷའི་བུའི་བདུད་ཀྱིས་མི་ཚུགས་ཏེ། བདུད་གཞན་གསུམ་ལས་འདའ་བྱེད་ཀྱི་དགེ་བ་ལ་བར་ཆད་བྱེད་མི་ནུས་པའི་ཕྱིར། ཕུང་པོའི་བདུད་མངོན་འགྱུར་བ་ས་བརྒྱད་པ་ནས་བཅོམ། མ་ལུས་པ་སངས་རྒྱས་ས་ནས་སོ། །ས་བཅུ་རྒྱུན་མཐའི་ཏིང་ངེ་འཛིན་ཆོས་ཅན། མི་གནས་པའི་ཐབས་ལ་མཁས་པའི་སྦྱོར་བ་ཡིན་ཏེ། ཐབས་ཤེས་ཁྱད་པར་ཅན་གྱི་སྒོ་ནས་མི་གནས་པའི་ཚུལ་གྱིས་གནས་པའི་ཐབས་ལ་མཁས་པར་བྱ་བའི་ཕྱིར་དུ་ཡང་དག་པའི་མཐའ་མན་འདྲ། ཆོས་ཅན། ཆོས་ཐམས་ཅད་ལ་མ་ཞེན་པའི་ཚུལ་གྱིས་གནས་པ་ཡིན་ཏེ། ཐབས་ཤེས་ཁྱད་པར་ཅན་གྱི་སྒོ་ནས་ཐམས་ཅད་རང་བཞིན་མ་དམིགས་པར་མཉམ་ཉིད་དུ་རྣམ་པར་སྒོམ་པའི་སློབ་ལམ་ཡིན་པས་སོ། །ཆོས་ཅན།

སྔོན་གྱི་ཤུགས་ཀྱིས་འཕངས་པའི་གཞན་དོན་བྱེད་པའི་ཐབས་མན་འདྲ། ཐབས་ཤེས་ཁྱད་པར་ཅན་གྱི་སྒོ་ནས་སྔོན་གྱི་སྨོན་ལམ་གྱི་ཤུགས་ཀྱིས་འཕངས་པའི་གཞན་དོན་བྱེད་པའི་ཐབས་མན་འདྲ། ཆོས་ཅན། སྔོན་གྱི་སྨོན་ལམ་ ༼༤༨༠༽ གྱི་ཤུགས་ཀྱིས་ཇི་ལྟར་འཕངས་བཞིན་གཞན་དོན་བྱེད་དེ། གཞན་དོན་ལྷུན་གྲུབ་རྒྱུན་ཆད་མེད་པར་གྱུར་ཅིག་ཅེས་པའི་སྔོན་གྱི་སྨོན་ལམ་གྲུབ་པས་སོ། །ཆོས་ཅན། ཐུན་མོང་མ་ཡིན་པའི་ཐབས་མན་འདྲ། ཐབས་ཤེས་ཁྱད་པར་ཅན་གྱི་སྒོ་ནས་ཉན་རང་དང་ཐུན་མོང་མ་ཡིན་པ་ཆོས་ཉིད་ལ་སློབ་ཅིང་བར་མ་དོར་རྫོགས་པའི་བྱང་ཆུབ་ལས་མི་ཉམས་ཤིང་ཐབས་མན་འདྲ། ཆོས་ཅན། ཉན་རང་དང་ཐུན་མོང་མ་ཡིན་ཏེ། གཞན་དོན་དུ་ཉན་རང་གིས་བྱ་དཀའ་བ་སྤྱོད་པ་ཐེག་ཆེན་གྱིས་སྤྱོད་པ་རླབས་པོ་ཆེ་ཐམས་ཅད་ཤིན་ཏུ་གོམས་པས་སོ། །ཆོས་ཅན། མ་ཆགས་པའི་ཐབས་མན་འདྲ། དེའི་སྒོ་ནས་ཆོས་ཐམས་ཅད་ལ་འཛིན་པ་མེད་པའི་ཐབས་མན་འདྲ། ཆོས་ཅན། ཆོས་ཐམས་ཅད་ལ་མ་ཆགས་པ་འཛིན་པ་མེད་པ་ཡིན་ཏེ། ཆོས་དཀར་པོའི་རྒྱུན་ཞུགས་སོགས་ཐམས་ཅད་ལ་ཞེན་པའི་རོ་མྱང་བས་རྣམ་པར་དག་ཅིང༌། རྣམ་ཐར་སྒོ་གསུམ་གྱི་ཏིང་ངེ་འཛིན་ལ་རྟག་ཏུ་སྙོམས་པར་ཞུགས་པས་སོ། །ཆོས་ཅན། མི་དམིགས་པ་དང་མཚན་མ་མེད་པ་དང་སྨོན་པའི་ཐབས་མན་འདྲ། དེའི་སྒོ་ནས་ང་དང་ང་ཡིར་འཛིན་པ་མི་དམིགས་པ་དང༌། གཟུགས་སོགས་ལ་མངོན་པར་དགའ་བའི་མཚན་མ་མེད་པ་དང༌། ཁམས་གསུམ་གྱི་འབྲས་བུ་ལ་སྨོན་པ་མེད་པའི་ཐབས་མན་འདྲ། ཆོས་ཅན། ང་དང་ང་ཡིར་འཛིན་པ་མངོན་འགྱུར་བ་མི་དམིགས་པ་དང༌། གཟུགས་སོགས་ལ་མངོན་པར་དགའ་བའི་མཚན་མ་མངོན་འགྱུར་བ་མེད་པ་དང༌། ཁམས་གསུམ་དུ་གཏོགས་པའི་ ༼༤༨༡༽ འབྲས་བུ་ལ་སྨོན་པ་མེད་དེ། གཞན་དོན་དུ་རྣམ་མཁྱེན་ཡིད་ལ་བྱེད་པས་རྣམ་པར་ཐར་པའི་སྒོ་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་སྒོམ་པ་ཅི་རིགས་པ་རྫོགས་པའི་ཡེ་ཤེས་ཡིན་པས་སོ། །ཆོས་ཅན། རྟགས་ཀྱི་ཐབས་མན་འདྲ།

དེའི་སྒོ་ནས་ཕྱིར་མི་ལྡོག་པའི་རྟགས་ཀྱི་ཐབས་ལ་མཁས་པར་བྱ་བའི་ཕྱིར་དུ་མན་འདྲ། ཆོས་ཅན། ཕྱིར་མི་ལྡོག་པའི་རྟགས་ལ་མཁས་པ་ཡིན་ཏེ། ཕྱིར་མི་ལྡོག་པའི་གང་ཟག་གཞན་གྱིས་ཕྱིར་མི་ལྡོག་པའི་རྟགས་དང་མཚན་མ་དང་རྣམ་པ་དྲིས་པ་ན། དེའི་མྱོང་བ་དང་མཐུན་པར་ཕྱིར་མི་ལྡོག་པའི་རྟགས་དང་མཚན་མ་དང་རྣམ་པ་ཇི་ལྟ་བ་བཞིན་བརྗོད་ཅིང་རྟོགས་པས་སོ། །ཆོས་ཅན། ཚད་མེད་པའི་ཐབས་ལ་མཁས་པའི་སྦྱོར་བ་ཡིན་ཏེ། ཐབས་ཤེས་ཁྱད་པར་ཅན་གྱི་སྒོ་ནས་ཡུལ་ཚད་མེད་པ་ཤེས་པའི་ཐབས་ལ་མཁས་པར་བྱ་བའི་ཕྱིར་དུ་ཡང་དག་པའི་མཐའ་མངོན་དུ་བྱ་བའི་དུས་དང་དུས་མ་ཡིན་པ་ཤེས་ནས་སྟོང་ཉིད་སོགས་མངོན་སུམ་དུ་མི་བྱེད་པར་འདྲིས་པར་བྱེད་པའི་སྒོམ་བྱུང་གཙོ་བོར་གྱུར་པའི་རྣལ་འབྱོར་ཡིན་པའི་ཕྱིར། ཆོས་ཅན། ཡུལ་ཚད་མེད་པ་ཤེས་པ་ཡིན་ཏེ། ཕྱིར་ལྡོག་པ་དང་མི་ལྡོག་པ་ལ་སོགས་པའི་ཡུལ་ཐམས་ཅད་ཤེས་པས་སོ། །གསུམ་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་རྫོགས་སྦྱོར་ ༼༤༨༢༽ བ་འཁོར་དང་བཅས་པའི་མན་ངག་གི་བསྟན་བཅོས་མངོན་པར་རྟོགས་པ་རྣམ་རྫོགས་སྦྱོར་བ་འཁོར་དང་བཅས་པའི་རྒྱན་ཅེས་བྱ་བ་ལས། རྣམ་རྫོགས་སྦྱོར་བ་འཁོར་བཅས་གཏན་ལ་འབེབས་པའི་སྐབས་དེ་བཞིན་ཉིད་ཀྱི་ལེའུ་བཞི་པའི་འགྲེལ་པ་དོན་གསལ་བའི་སྙིང་པོ་གསལ་བྱེད་རེ་ཞིག་རྫོགས་སོ།། །། ༼༤༨༣༽ དེ་ལྟར་སྐབས་བཞི་པས་རྣམ་རྫོགས་སྦྱོར་བ་འཁོར་བཅས་རྒྱས་པར་བསྟན་ནས། ད་ནི་སྐབས་ལྔ་པ་རྩེ་སྦྱོར་འཁོར་བཅས་རྒྱས་པར་སྟོན་པ་ལ། རྒྱུ་མཚན་གྱི་སྒོ་ནས་མཚམས་སྦྱར། མཚོན་བྱེད་ཀྱི་སྒོ་ནས་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བ་དང་གསུམ། དང་པོ་ནི། གོང་དུ་བསྟན་པ་དེ་ལྟར་རྣམ་རྫོགས་སྦྱོར་བ་བསྟན་ནས་དེའི་འོག་ཏུ་རྩེ་མོའི་སྦྱོར་བ་བཤད་པར་བཞེད་དོ། །དེའི་རྒྱུ་མཚན་རང་རྒྱུ་རྣམ་རྫོགས་སྦྱོར་བ་ལས་རང་འབྲས་རབ་ཀྱི་མཐར་ཕྱིན་པའི་རྟོགས་པ་འབྱུང་པས་སོ། །དགོས་པ་རྩེ་སྦྱོར་གོ་སླ་བར་བྱ་བའི་ཕྱིར་དུའོ། །གང་གི་སྒོ་ནས་ན།

རྟགས་དང་རྣམ་འཕེལ་སོགས་བཤད་པ་སྔོན་དུ་འགྲོ་བའི་སྒོ་ནས་སོ། །ངག་དོན། ཤེས་བྱ་ཆོས་ཅན། རྣམ་རྫོགས་སྦྱོར་བ་བསྟན་ནས། དེའི་འོག་ཏུ་རྩེ་མོའི་སྦྱོར་བ་བཤད་པ་ལ་རྒྱུ་མཚན་ཡོད་དེ། རང་རྒྱུ་རྣམ་རྫོགས་སྦྱོར་བ་ལས་རང་འབྲས་རབ་ཀྱི་མཐར་ཕྱིན་པའི་ ༼༤༨༤༽ རྟོགས་པ་འབྱུང་བས་སོ། །རྩེ་སྦྱོར་ཆོས་ཅན། ཁྱོད་རྟགས་ལ་སོགས་པ་བཤད་པ་སྔོན་དུ་འགྲོ་བའི་སྒོ་ནས་བཤད་པ་ལ་རྒྱུ་མཚན་ཡོད་དེ། ཁྱོད་དེའི་སྒོ་ནས་བཤད་པས་ཁྱོད་གོ་སླ་བའི་ཕྱིར། སྦྱོར་ལམ་དྲོད་ལ་གནས་པའི་བྱང་སེམས་ཀྱི་ཏིང་ངེ་འཛིན་མཚན་གཞི། རྩེ་མོའི་སྦྱོར་བར་མཚོན། མཁྱེན་གསུམ་གྱི་གནས་ལུགས་ཐོས་བསམ་གྱི་ཤེས་པའི་དོན་བསྡུས་བསྒོམ་རབ་ཏུ་གྱུར་པའི་རྣལ་འབྱོར་ཡིན་པས་སོ། །དབྱེ་ན་བདུན། ས་མཚམས་དྲོད་ནས་རྒྱུན་མཐའི་བར་ན་ཡོད། གཉིས་པ་ལ་བརྒྱད་ལས། དང་པོ་རྟགས་ནི། རྨི་ལམ་ན་ཡང་ཆོས་རྣམས་ཀུན། །ཅེས་བྱ་བ་ལ་སོགས་པས་གསུངས་ཏེ། འདི་ལ་མཚམས་སྦྱར་བ་ནི། ཤེས་བྱ་ཆོས་ཅན། རྩེ་སྦྱོར་མཚོན་བྱེད་ཀྱི་ཆོས་དེ་ཡང་རྟགས་ལ་སོགས་པའི་དབྱེ་བས་བརྒྱད་ཡོད་པ་ལས། དང་པོར་རྟགས་བསྟན་པ་ལ་རྒྱུ་མཚན་ཡོད་དེ། རྩེ་སྦྱོར་གྱི་རྟགས་ནི། དེ་མཚོན་བྱེད་ཡིན་པའི་ཕྱིར། ཚིག་དོན་འབྱེད་པ་ནི། རྣམ་པ་བཅུ་གཉིས་ནི་གནས་སྐབས་དང་མཐར་ཐུག་གི་ནང་ནས་གནས་སྐབས་རྩེ་སྦྱོར་ཐོབ་པའི་རྟགས་ཡིན་ནོ། །བཅུ་གཉིས་པོ་གང་ཞེ་ན། ༼༤༨༥༽ གཉིད་མ་ལོག་པའི་གནས་སྐབས་ན་ཆོས་ཐམས་ཅད་རྨི་ལམ་ལ་སོགས་པ་དང་འདྲ་བར་ལྟ་བ་ལ་ཤིན་ཏུ་གོམས་པའི་རྒྱུ་མཚན་གྱིས། གཉིད་མ་ལོག་པའི་གནས་སྐབས་སུ་མ་ཟད་རྨི་ལམ་གྱི་གནས་སྐབས་ན་ཡང༌། ཆོས་ཐམས་ཅད་རྨི་ལམ་དང་སྒྲ་བརྙན་དང་མིག་གཡོར་ལ་སོགས་པ་དང་འདྲ་བར་ལྟ་བའི་རྗེས་ཐོབ་ཀྱི་སྤྱོད་པ་ཁྱད་པར་ཅན་དང༌། གཉིད་མ་ལོག་པའི་གནས་སྐབས་ན་ཉན་རང་དང་ཁམས་གསུམ་པའི་ས་ལ་དགའ་བའི་སེམས་མི་སྐྱེད་པ་ལ་ཤིན་ཏུ་གོམས་པའི་རྒྱུ་མཚན་གྱིས་རྨི་ལམ་གྱི་གནས་སྐབས་ན་ཡང་སོགས་པ་ཉན་ཐོས་དང་རང་སངས་རྒྱས་དང་ཁམས་གསུམ་ས་ལ་དགའ་བའི་སེམས་མི་སྐྱེད་དང༌།

དེ་བཞིན་གཤེགས་པ་འཁོར་བརྒྱ་ཕྲག་མང་པོས་བསྐོར་བ་ལ་ཆོས་སྟོན་པ་མཐོང་བ་དང༌། སངས་རྒྱས་ནམ་མཁར་འཕགས་ཏེ་ཆོས་སྟོན་པ་དང་འོད་འགྱེད་པ་ལ་སོགས་པ་རྫུ་འཕྲུལ་གྱི་རྣམ་པར་འཕྲུལ་པ་སྟོན་པ་དམིགས་པ་དང༌། རང་གི་གདུལ་བྱ་ལ་དམ་པའི་ཆོས་སྟོན་པའི་སེམས་སྐྱེད་པ་དང༌། དམྱལ་བ་ལ་སོགས་པ་ངན་སོང་གསུམ་གྱི་སེམས་ཅན་མཐོང་བ་ན་བདག་སངས་རྒྱས་པའི་ཞིང་དེ་ན་ངན་སོང་གསུམ་གྱི་སྒྲ་ཡང་མི་གྲག་པར་གྱུར་ཅིག་ཅེས་སྨོན་ལམ་འདེབས་པའི་སྒོ་ནས་རང་གི་སངས་རྒྱས་ཀྱི་ཞིང་དུ་ངན་སོང་སྤོང་བ་རྗེས་སུ་དྲན་པ་དང༌། བདག་བསམ་པ་རྣམ་པར་དག་ཅིང་བྱང་ཆུབ་ཏུ་ལུང་བསྟན་ན་མེས་ཚིག་པ་དང་མི་མ་ཡིན་པས་གཟུང་བ་འདི་མེད་པར་གྱུར་ཅིག་ཅེས་བརྗོད་པས་གྲོང་ཁྱེར་དང་གྲོང་དང་གྲོང་རྡལ་ལ་སོགས་པ་མེས་ ༼༤༨༦༽ ཚིག་པ་རབ་ཏུ་ཞི་བར་བྱེད་པའི་བདེན་པའི་བྱིན་རླབས་གྲུབ་ཅིང་ང་རྒྱལ་མེད་པ་དང༌། གནོད་སྦྱིན་དང་ཤ་ཟ་ལ་སོགས་པ་མི་མ་ཡིན་གྱིས་གཟུང་བ་མེད་པར་བྱེད་པའི་བདེན་ཚིག་གྲུབ་ཅིང་ང་རྒྱལ་མེད་པ། རང་ཉིད་ཀྱིས་བདུད་ལས་དང་སྡིག་གྲོགས་མངོན་པར་ཤེས་པའི་སྒོ་ནས་ཕ་རོལ་བདུད་ལས་དང་སྡིག་གྲོགས་ཟིལ་གྱིས་གནོན་པའི་ཡོངས་འཛིན་ཐེག་ཆེན་གྱི་དགེ་བའི་བཤེས་གཉེན་བསྟེན་པ་དང༌། ལམ་སྒོམ་པའི་གནས་སྐབས་ཐམས་ཅད་དུ་བརྗོད་བྱ་དང་རྗོད་བྱེད་ཀྱི་ཡུམ་ཐམས་ཅད་ལ་འཁོར་གསུམ་མི་དམིགས་པར་སློབ་པ་དང༌། ཀུན་བྱང་གི་ཆོས་ཐམས་ཅད་ལ་མངོན་པར་ཞེན་པ་མངོན་འགྱུར་མེད་པའི་རྗེས་ཐོབ་ཀྱི་སྤྱོད་པ་ཁྱད་པར་ཅན་དང༌། གཉིད་མ་ལོག་པའི་གནས་སྐབས་ན་འཁོར་གསུམ་མི་དམིགས་པ་ཡུམ་ལ་སྤྱོད་པ་ཤིན་ཏུ་གོམས་པའི་རྒྱུ་མཚན་གྱིས་དེར་མ་ཟད་རྨི་ལམ་གྱི་གནས་སྐབས་ན་ཡང་སངས་རྒྱས་ཀྱི་བྱང་ཆུབ་ལ་ཉེ་བར་གྱུར་པ་འཁོར་གསུམ་མི་དམིགས་པར་སྟོང་ཉིད་སྙིང་རྗེའི་སྙིང་པོ་ཅན་གྱི་ཡུམ་ལ་སྤྱོད་པའི་རྗེས་ཐོབ་ཀྱི་སྤྱོད་པ་ཁྱད་པར་ཅན་ནོ། །འདི་བཞིན་དུ་བར་མ་རྣམས་ལ་ཡང་མཛོད།

འདིར་རྟགས་དངོས་བསྟན་བཅུ་གཉིས་པོ་རྨི་ལམ་གྱི་རྟགས་ལ་སྦྱར་བ་ནི་གསེར་གླིང་པའི་ལེགས་བཤད། འགྲེལ་ཆུང་གི་དགོངས་པར་མངོན་ནོ། །གྲོལ་སྡེ་གཉིས་ཀྱིས་དང་པོ་དྲུག་རྨི་ལམ། ཕྱི་མ་དྲུག་རྨི་ལམ་དང་སད་པ་གཉིས་ཀའི་རྟགས་སུ་བཞེད་དོ། །ངག་དོན། དྲོད་ཀྱི་རྩེ་སྦྱོར་ལ་གནས་པའི་བྱང་སེམས་དབང་རྣོན་ཆོས་ཅན། རྩེ་སྦྱོར་ཁྱད་པར་ཅན་ཡིན་ ༼༤༨༧༽ ཏེ། དེ་ཐོབ་པའི་རྟགས་གཉིད་མ་ལོག་པའི་གནས་སྐབས་ན་ཤིན་ཏུ་གོམས་པའི་རྒྱུ་མཚན་གྱིས་རྨི་ལམ་གྱི་གནས་སྐབས་ན་ཡང་ཆོས་ཐམས་ཅད་རྨི་ལམ་ལ་སོགས་པ་ལྟ་བུར་ལྟ་བ་ལ་སོགས་པའི་རྗེས་ཐོབ་ཀྱི་སྤྱོད་པ་ཁྱད་པར་ཅན་རྣམ་པ་བཅུ་གཉིས་ཐོབ་པའི་ཕྱིར། རེ་རེ་རྟགས་སུ་བཀོད་ཀྱང་སྒྲུབ་ནུས་སོ། །ཤེས་བྱ་ཆོས་ཅན། རྩེ་སྦྱོར་ཐོབ་པའི་རྟགས་བཅུ་གཉིས་སུ་སངས་རྒྱས་ཀྱི་མཆོག་གི་སྤྲུལ་པའི་སྐུས་བཞེད་དེ། དེ་ལྟར་ཡུམ་རྒྱས་འབྲིང་བསྡུས་གསུམ་ལས་གསུངས་པའི་ཕྱིར། གཉིས་པ་རྣམ་འཕེལ་ལ། མཚམས་སྦྱར་བ་ནི། ཤེས་བྱ་ཆོས་ཅན། རྟགས་བཅུ་གཉིས་ཀྱིས་མཚོན་པའི་རྩེ་སྦྱོར་བསྟན་ནས། དེའི་འོག་ཏུ་རྣམ་འཕེལ་བསྟན་པ་ལ་དགོས་པ་དང་རྒྱུ་མཚན་ཡོད་དེ། དེའི་འོག་ཏུ་དེ་བསྟན་པས་རྣམ་འཕེལ་དུ་ཞིག་ཡོད་སྙམ་པའི་དོགས་པ་སེལ་པའི་ཕྱིར་དང༌། དྲོད་ཀྱི་རྩེ་སྦྱོར་བསྒོམས་པ་ལས་བསོད་ནམས་རྣམ་པར་འཕེལ་བའི་ཕྱིར། ཚིག་དོན་འབྱེད་པ་ནི། རྩེ་མོའི་རྩེ་སྦྱོར་ཁྱད་པར་ཅན་ཆོས་ཅན། ཕན་ཡོན་ཆེན་པོ་ཅན་ཡིན་ཏེ། འཛམ་བུའི་གླིང་དང༌། སོགས་པ་སྟོང་གཅིག་དང་སྟོང་གཉིས་དང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སྐྱེ་བོ་ཇི་སྙེད་ཀྱིས་དམིགས་བཅས་ཀྱི་སྒོ་ནས། མེ་ཏོག་ལ་སོགས་པས་སངས་རྒྱས་མཆོད་པའི་དགེ་བ་རྣམ་པ་མང་དུ་ཡོད་ ༼༤༨༨༽ ན་དེ་དཔེར་མཛད་ནས་དེ་བས་ཁྱོད་བསྒོམས་པའི་བསོད་ནམས་རྣམ་པར་འཕེལ་བ་བཅུ་དྲུག་གི་བདག་ཉིད་ཡིན་པའི་ཕྱིར། བཅུ་དྲུག་པོ་ནི་གང༌། ཇི་ལྟར་འཕེལ་ཞེ་ན།

རྣམ་འཕེལ་བཅུ་དྲུག་གི་ངོ་བོ་ཉིད་རྩེ་མོའི་རྩེ་སྦྱོར་ནི་གནས་སྐབས་བསོད་ནམས་རྣམ་པར་འཕེལ་ལོ། །གང་ལས་ན། འཛམ་བུའི་གླིང་ནས་སྟོང་གཅིག་དང་སྟོང་གཉིས་དང་སྟོང་གསུམ་གྱི་འཇིག་རྟེན་གྱི་ཁམས་ཀྱི་སྐྱེ་བོ་ཇི་སྙེད་ཀྱིས་དམིགས་བཅས་ཀྱི་སྒོ་ནས་མེ་ཏོག་དང་སྤོས་ལ་སོགས་པས་སངས་རྒྱས་ཀྱི་མཆོག་གི་སྤྲུལ་པའི་སྐུ་ལ་མཆོད་པའི་དགེ་བ་རྣམ་པ་མང་དུ་ཡོད་ན་དེ་དཔེར་མཛད་ནས་དེ་ལས་སོ། །གང་གི་སྒོ་ནས་ན། གོང་ནས་གོང་དུ་ཁྱད་པར་དུ་འཕགས་པའི་སྒོ་ནས་སོ། །བཅུ་དྲུག་ནི། རྩེ་མོའི་རྩེ་སྦྱོར་ཁྱད་པར་ཅན་ནི། འཛམ་བུའི་གླིང་ལ་སོགས་པ་སྟོང་གསུམ་གྱི་འཇིག་རྟེན་གྱི་ཁམས་ཀྱི་སེམས་ཅན་ཇི་སྙེད་ཀྱིས་དམིགས་བཅས་ཀྱི་སྒོ་ནས་དེ་བཞིན་གཤེགས་པ་ལ་མེ་ཏོག་ལ་སོགས་པས་མཆོད་པ་ཡོད་ན། དེ་བས་ཡུམ་སྟོང་ཉིད་སྙིང་རྗེའི་སྙིང་པོ་ཅན་ཉིན་གཅིག་བསྒོམས་པ་བསོད་ནམས་ལྷག་པར་འཕེལ་བ་དང༌། ཁྱད་པར་དུ་ཡུམ་རྒྱུན་དུ་ཡིད་ལ་བྱེད་པ་བསོད་ནམས་ལྷག་པར་འཕེལ་བ་དང༌། ཡིན་ལུགས་ལ་བླང་དོར་སོགས་སྤྲོས་པའི་མཐའ་ཐམས་ཅད་དང་བྲལ་བ་མི་སྐྱེ་བའི་ཆོས་ལ་བཟོད་པ་ཐོབ་པ་བསོད་ནམས་རྣམ་པར་འཕེལ་བ་དང༌། ཡིན་ལུགས་ལ་གང་བྱང་ཆུབ་པར་བྱ་བ་དང་གང་གིས་བྱང་ཆུབ་པར་བྱེད་པ་དང་གང་ལས་བྱང་ཆུབ་པའི་ཆོས་ཐམས་ཅད་མི་དམིགས་པར་རྟོགས་པ་དང༌། 

༼༤༨༩༽ འཛམ་བུའི་གླིང་པའི་སེམས་ཅན་ཐམས་ཅད་ཀྱིས་འཇིག་རྟེན་པའི་དགེ་བ་བཅུ་དང་ཚད་མེད་པ་བཞི་དང༌། མངོན་ཤེས་ལྔ་དང༌། གཟུགས་མེད་པའི་སྙོམས་འཇུག་བཞི་ཐོབ་པ་ལས་ཁྱད་པར་དུ་འཕགས་པའི་ཡུམ་སྟོང་ཉིད་སྙིང་རྗེའི་སྙིང་པོ་ཅན་འཛིན་ཅིང་འཆང་བ་དང༌། ཀློག་པ་དང༌། ཀུན་ཆུབ་པར་བྱེད་པ་དང༌། ཚུལ་བཞིན་ཡིད་ལ་བྱེད་པ་དང༌། དེའི་དྲུང་དུ་འདོད་གཟུགས་ཀྱི་ལྷའི་རིགས་ཐམས་ཅད་ཉེ་བར་འོངས་ཏེ་མྱུར་དུ་སློབས་ཤིག་ཅེས་སྐུལ་བ་དང༌། སངས་རྒྱས་ཀྱིས་རྟག་ཏུ་དགོངས་པ་དང༌། སྟོང་ཉིད་རྟོགས་པའི་ལྷག་བསམ་གྱི་མཐུས་བདུད་ལས་དང་བདུད་ཐམས་ཅད་ཟིལ་གྱིས་གནོན་པ་དང༌། སྟོན་པ་སངས་རྒྱས་ཇི་ལྟར་གནས་པ་དང་འདྲ་བར་ཐེག་པ་གཅིག་ལ་ཡང་དག་པར་ཞུགས་པའི་སྐྱེ་བོ་བྱང་སེམས་ལ་བསླབ་པ་མཚུངས་པར་གནས་པའི་བསོད་ནམས་རྣམ་པར་འཕེལ་བ་བརྒྱད་དང༌། ཡང་ལམ་ཉམས་སུ་ལེན་པའི་གནས་སྐབས་ཐམས་ཅད་དུ་བླང་དོར་གྱི་ཐབས་ལ་མཁས་པས་ཚུལ་ཁྲིམས་དང་ཏིང་ངེ་འཛིན་དང༌། ཤེས་རབ་ཀྱི་བསླབ་པ་གསུམ་ཡོངས་སུ་དག་པས་བསོད་ནམས་རྣམ་པར་འཕེལ་བ་དང༌། གསེར་ས་ལེ་སྦྲམ་འབྱུང་བའི་གནས་བཞིན་དུ་སངས་རྒྱས་ཀྱི་རིགས་ཅན་དུ་ངེས་པ་དང༌། འཁོར་ལོས་སྒྱུར་བའི་རྒྱལ་པོར་འགྱུར་བའི་ལས་ཡང་དག་པར་བླངས་ཏེ་གནས་པའི་སེམས་ཅན་བཞིན་དུ་འབྲས་བུ་སངས་རྒྱས་ཐོབ་པའི་རྒྱུ་ཚོགས་ཕུན་སུམ་ཚོགས་པ་ཐོབ་པས་དང༌། ཕར་ཕྱིན་དྲུག་གི་མི་མཐུན་ཕྱོགས་སེར་སྣ་ལ་སོགས་པའི་སེམས་མངོན་གྱུར་ ༼༤༩༠༽ བ་མི་སྐྱེ་ཞིང་སྤོང་བ་དང༌། གཟུགས་ལ་སོགས་པ་སྔོན་པོ་ལ་སོགས་པའི་མཚན་མ་དང་ལྡན་པར་རྟོག་པའི་སེམས་མངོན་གྱུར་བ་མི་སྐྱེ་ཞིང་སྤོང་བས་དང༌། འཇིག་ཚོགས་ལ་ལྟ་བར་ལྟ་ལོག་རྣམས་འདུས་པ་ལྟར། ཡུམ་དུ་ཕ་རོལ་ཏུ་ཕྱིན་པ་ཀུན་བསྡུས་པ་ཤེས་ནས་ཡུམ་ལ་སྤྱོད་པས་དང༌། ཐེག་པ་གསུམ་གྱི་སྤངས་རྟོགས་ཕུན་སུམ་ཚོགས་པ་ཐམས་ཅད་ཀྱི་རིགས་ཚང་བར་ཐོབ་པས་དང༌། ཡང་དག་པར་རྫོགས་པའི་བྱང་ཆུབ་ལ་ཉེ་བར་གྱུར་པ་འཁོར་གསུམ་མི་དམིགས་པའི་སྒོ་ནས་ཡུམ་ལ་སྤྱོད་པ་བསོད་ནམས་རྣམ་པར་འཕེལ་བ་གཞན་རྣམ་པ་བརྒྱད་དེ།

རྣམ་འཕེལ་བཅུ་དྲུག་གོ །ངག་དོན་ནི། རྩེ་མོའི་རྩེ་སྦྱོར་ཁྱད་པར་ཅན་ཆོས་ཅན། བསོད་ནམས་རྣམ་པར་འཕེལ་བ་ཡིན་ཏེ། སྟོང་གསུམ་གྱི་སེམས་ཅན་ཇི་སྙེད་ཀྱིས་དམིགས་བཅས་ཀྱི་སྒོ་ནས་དེ་བཞིན་གཤེགས་པ་ལ་མེ་ཏོག་ལ་སོགས་པས་མཆོད་པའི་དགེ་བ་ཡོད་ན་དེ་བས་ཁྱོད་ཀྱིས་འཁོར་གསུམ་མི་དམིགས་པའི་སྒོ་ནས་ཡུམ་ལ་སྤྱད་པ་བསོད་ནམས་གོང་ནས་གོང་དུ་ཁྱད་པར་དུ་འཕགས་པས་སོ། །དེས་གཞན་རྣམས་ཀྱང་རིགས་འགྲེའོ། །གསུམ་པ་བརྟན་པ་ལ། མཚམས་སྦྱར་བ་ནི། ཤེས་བྱ་ཆོས་ཅན། རྣམ་འཕེལ་གྱི་རྗེས་སུ་ངེས་པར་བརྟན་པ་བཤད་པ་ལ་རྒྱུ་མཚན་ཡོད་དེ། གོང་དུ་བསྟན་པ་དེ་ལྟར་བསོད་ནམས་རྣམ་པར་འཕེལ་བས་བསོད་ནམས་ ༼༤༩༡༽ རྣམ་པར་སྤེལ་བའི་སྒོ་ནས་རྟོགས་པ་རང་དབང་དུ་གྱུར་པ་སྔར་ལས་མཐར་ཕྱིན་པའི་མཚན་ཉིད་རྣམས་ནི་ངེས་པར་བརྟན་པ་ཡིན་པས་སོ། །ཚིག་དོན་འབྱེད་པ་ནི། ངེས་པར་བསྟན་པ་ཡིན་ནོ་ཞེས་མངོན་པར་བརྗོད་དོ། །གང་ལས་ན། མདོ་ལས་བརྗོད་པས་བརྟན་པ་ཡིན་ནོ། །གང་ན་བཟོད་པའི་རྩེ་སྦྱོར་ཁྱད་པར་ཅན་ནི། བསོད་ནམས་འཕེལ་བའི་རིམ་པ་དེ་ལྟར་གཞན་དོན་བྱེད་པའི་ཡང་དག་པའི་ཐབས་ལ་མཁས་པ་དང་སྙིང་རྗེ་ཆེན་པོ་མངོན་དུ་བྱེད་པའི་སྟོབས་ཀྱིས་རྣམ་པར་མི་རྟོག་པ་ཆོས་དབྱིངས་རྟོགས་པའི་རྗེས་ཐོབ་ཀྱི་གནས་སྐབས་ན། སེམས་ཅན་མ་བརྒལ་བ་བརྒལ་བ་དང༌། མ་གྲོལ་བ་དགྲོལ་བ་དང༌། དབུགས་མ་ཕྱུང་བ་དབུགས་དབྱུང་བ་དང༌། མྱ་ངན་ལས་མ་འདས་པ་མྱ་ངན་ལས་འདའ་བའི་སེམས་ཅན་གྱི་དོན་ཡོངས་སུ་མི་གཏོང་བར་སྒྲུབ་པ་ལ་ངེས་པར་འཇུག་ཅིང་དེ་ལས་སླར་མི་ལྡོག་པས་གཞན་དོན་འཕྲིན་ལས་བརྟན་པ་ཡིན་ནོ། །བརྒལ་བ་དང་གྲོལ་བ་དང་དབུགས་ཕྱུང་བ་དང་མྱ་ངན་ལས་འདས་པ་ནི། རིམ་པ་བཞིན་དུ་མཐོང་ལམ་དང་སྒོམ་ལམ་དང་ཁྱད་པར་གྱི་ལམ་དང་མི་སློབ་པའི་ལམ་རྟོགས་པའི་དབྱེ་བས་སོ། །ངག་དོན། བཟོད་པའི་རྩེ་སྦྱོར་ཁྱད་པར་ཅན་ཆོས་ཅན། ཆོས་དབྱིངས་རྟོགས་པའི་རྗེ་ཐོབ་ཀྱི་གནས་སྐབས་ན་གཞན་དོན་ཕྲིན་ལས་བརྟན་པ་ཡིན་ཏེ།

གཞན་དོན་བྱེད་པའི་ཐབས་ལ་མཁས་པ་དང་སྙིང་རྗེ་ཆེན་པོའི་སྟོབས་ཀྱིས་སེམས་ཅན་གྱི་དོན་མི་གཏོང་བར་སྒྲུབ་པ་ལ་འཇུག་ཅིང༌། སླར་མི་ལྡོག་པའི་ཕྱིར། བཟོད་ ༼༤༩༢༽ པའི་རྩེ་སྦྱོར་ཁྱད་པར་ཅན་ནི་ཐེག་པ་གསུམ་གྱི་རྟོགས་རིགས་རྫོགས་པར་བྱེད་པའི་ཐབས་ལ་མཁས་པའི་སྟོབས་ཀྱིས་རྣམ་པར་མི་རྟོག་པའི་ཆོས་དབྱིངས་རྟོགས་པའི་མཉམ་གཞག་གི་གནས་སྐབས་ན་མཁྱེན་གསུམ་གྱི་ཆོས་སེམས་བསྐྱེད་དང་གདམས་ངག་ལ་སོགས་པའི་རྟོགས་རིགས་རྣམས་ཡོངས་སུ་རྫོགས་པ་བླ་ན་མེད་པར་བྱེད་པ་ལ་ངེས་པར་འཇུག་ཅིང་དེ་ལས་སླར་མི་ལྡོག་པས་ན། རང་དོན་རྟོགས་པ་བརྟན་པ་ཡིན་ནོ། །ངག་དོན་རིགས་འགྲེའོ། །བཞི་པ་སེམས་ཀུན་ཏུ་གནས་པ་ལ། མཚམས་སྦྱར་བ་ནི། ཤེས་བྱ་ཆོས་ཅན། བརྟན་པའི་རྗེས་སུ་སེམས་ཀུན་ཏུ་གནས་པ་བསྟན་པ་ལ་རྒྱུ་མཚན་ཡོད་དེ། གོང་དུ་བསྟན་པ་དེ་ལྟར་རྟོགས་པ་ངེས་པར་བརྟན་པར་བྱེད་པའི་སྒོ་ནས་སྔར་ལས་རྟོགས་པ་ངེས་པར་བརྟན་པར་གྱུར་པའི་མཚན་ཉིད་ཅན་གྱི་ཏིང་ངེ་འཛིན་ནི་སེམས་ཀུན་ཏུ་གནས་པ་ཡིན་པས་སོ། །ཚིག་དོན་འབྱེད་པ་ནི། བྱང་སེམས་བཞིའི་སེམས་བསྐྱེད་ལ་རྗེས་སུ་ཡི་རང་བ་དང་ལྡན་པའི་ཆོས་མཆོག་རྩེ་སྦྱོར་གྱི་ཏིང་ངེ་འཛིན་ནི་མདོ་ལས་བསོད་ནམས་མང་པོའི་སྒོ་ནས་བསྒྲགས་པ་སྟེ་བརྗོད་པ་ཡིན་པས་བསོད་རྣམས་མང་ངོ༌། །གང་ན། ཕ་རོལ་ཏུ་ཕྱིན་པ་དང་སྙིང་རྗེ་ལ་སོགས་པའི་ཚོགས་རྣམས་ཀྱི་ངོ་བོ་ཆོས་མཆོག་རྩེ་སྦྱོར་གྱི་ཏིང་ངེ་འཛིན་གྱི་འབྲས་ ༼༤༩༣༽ བུ་བསོད་ནམས་དང་ཡེ་ཤེས་ཀྱི་ཚོགས་ནིའོ། །གང་ལས་ན། གླིང་བཞི་པ་དང༌། སྟོང་གཅིག་དང༌། སྟོང་གཉིས་དང༌། སྟོང་གསུམ་གྱི་འཇིག་རྟེན་ཁམས་རྣམས་ཀྱི་རི་རབ་རྣམས་སྲང་ལ་གཞལ་བའི་གྲངས་ཡོད་ན་དེ་དཔེར་མཛད་ནས་དེ་ལས་སོ། །དེའི་རྒྱུ་མཚན། མདོ་ལས། ཚད་སྲིད་པ་ནི་རྣལ་འབྱོར་པའི་བློའི་སྲང་ཚད་ཀྱིས་གཞལ་བར་ནུས་སོ་ཞེས་བྱ་བའི་ཚུལ་གྱིས་སྟོང་གསུམ་གྱི་རི་རབ་རྣམས་ཀྱི་ཚད་རྒྱང་གྲགས་ལ་སོགས་པའི་སྒོ་ནས་རྣལ་འབྱོར་པས་གཟུང་བར་ནུས་ཀྱི།

དེའི་ཚོགས་གཉིས་ནི་དེ་དག་ལས་ཁྱད་པར་དུ་འཕགས་ཤིང་ཚད་ལས་འདས་པའི་ཚོགས་ཡིན་པའི་ཕྱིར་རོ། །བྱང་སེམས་བཞི་ནི། ཐེག་པ་ལ་གསར་དུ་ཞུགས་པ་ནི་མོས་པས་སྤྱོད་པའི་ས་པའོ། །སྤྱོད་པ་ལ་ཞུགས་པ་ནི་རབ་དགའ་ལ་སོགས་པའི་ས་དང་པོ་བདུན་ལ་གནས་པའོ། །ཕྱིར་མི་ལྡོག་པ་ནི་དག་པ་ས་གསུམ་ལ་གནས་པའོ། །སྐྱེ་བ་གཅིག་གིས་ཐོགས་པའི་བྱང་སེམས་ནི་བཅུ་པ་ལ་གནས་པའོ། །མདོར་ན། །མདོ་ལས་བསོད་ནམས་མང་པོའི་སྒོ་ནས་བརྗོད་པའི་ཏིང་ངེ་འཛིན་སེམས་ཀུན་ཏུ་གནས་པ་ཡིན་ནོ། །ངག་དོན། ཆོས་མཆོག་རྩེ་སྦྱོར་གྱི་ཏིང་ངེ་འཛིན་ཆོས་ཅན། བསོད་ནམས་མང་པོ་དང་ལྡན་པ་ཡིན་ཏེ། སྟོང་གསུམ་གྱི་རི་རབ་སྲང་ལ་གཞལ་བའི་ཚད་ཡོད་ན་དེ་དཔེར་མཛད་ནས་དེ་བས་ཁྱོད་ཀྱི་འབྲས་བུ་ཚོགས་གཉིས་ཁྱད་པར་དུ་འཕགས་ཤིང་ཚད་ལས་འདས་པའི་ཕྱིར། མདོར་ན་རྨི་ལམ་ན་ཡང་ཆོས་རྣམས་ཀུན་རྨི་ལམ་ལྟ་བུར་ལྟ་བ་ལ་སོགས་པའི་རྟགས་བཅུ་ ༼༤༩༤༽ གཉིས་དང་སོགས་པ་རྣམ་འཕེལ་བཅུ་དྲུག་དང༌། བརྟན་པ་གཉིས་དང༌། སེམས་ཀུན་ཏུ་གནས་པས་དངོས་སུ་མཚོན་ནས་བསྟན་པའི་བསྡུས་བསྒོམ་རབ་ཏུ་གྱུར་པའི་རྣལ་འབྱོར་ནི་གོ་རིམ་བཞིན་དུ་ངེས་འབྱེད་ཆ་མཐུན་དྲོད་དང༌། རྩེ་མོ་དང༌། བཟོད་པ་དང༌། ཆོས་མཆོག་རྩེ་སྦྱོར་གྱི་ངོ་བོ་ཡིན་པར་ཁོང་དུ་ཆུད་པར་བྱ་བ་ཡིན་ཏེ། དེའི་མཚན་ཉིད་ཡིན་པའི་ཕྱིར་རོ། །ལྔ་པ་མཐོང་སྤངས་རྟོག་པའི་གཉེན་པོར་མཐོང་ལམ་རྩེ་སྦྱོར་ལ། མཚམས་སྦྱར་བ་དང༌། སྤང་བྱ་རྟོག་པ་བཤད། ཞར་ལ་བྱུང་བའི་དོན། རྣལ་མ་མཐོང་ལམ་རྩེ་སྦྱོར་དངོས། དབང་དུ་བྱ་བའི་ཕྱིར་སྒོམ་པ་དང་ལྔ་ལས། དང་པོ་ནི། ཤེས་བྱ་ཆོས་ཅན། ངེས་འབྱེད་ཆ་མཐུན་གྱི་འོག་ཏུ་མཐོང་ལམ་བསྟན་པ་ལ་རྒྱུ་མཚན་ཡོད་དེ། དེ་ལས་དེ་འབྱུང་བས་སོ། ། ༼༤༩༥༽ གཉིས་པ་ལ། མཚམས་སྦྱར་བ་ནི། མཐོང་ལམ་རྩེ་སྦྱོར་དེ་ལ་མི་མཐུན་པའི་ཕྱོགས་གཉེན་པོ་དང་བཅས་པ་རྣམ་པ་བཞི་ཡོད་པས་སོ། །དེ་བཞི་རིམ་བཞིན་དུ་སྟོན་པ་ཡིན་ནོ། །གཉིས་པ་བསྡུས་དོན་ལ་གཉིས་ལས།

གཟུང་རྟོག་མདོར་བསྟན་ལ། མཚམས་སྦྱར་བ་ནི། ཤེས་བྱ་ཆོས་ཅན། དང་པོར་མི་མཐུན་ཕྱོགས་གཟུང་རྟོག་གཉིས་བསྟན་པ་ལ་རྒྱུ་མཚན་ཡོད་དེ། འཇིག་རྟོག་ལས་གཟུང་རྟོག་རགས་པའི་ཕྱིར། ཚིག་དོན་འབྱེད་པ་ལ་ཡུལ་ནི། ཐེག་ཆེན་སེམས་བསྐྱེད་ཆོས་ཅན། འཇུག་བྱ་ཡིན་ཏེ། བྱང་སེམས་ཀྱི་བླང་བྱ་ཡིན་པའི་ཕྱིར། དམན་པའི་མྱང་འདས་ཆོས་ཅན། ལྡོག་བྱ་ཡིན་ཏེ། བྱང་སེམས་ཀྱི་དོར་བྱ་ཡིན་པའི་ཕྱིར། རྟོག་པའི་ངོ་བོ་ནི། བྱང་སེམས་ཀྱི་ཆོས་རང་དོན་དུ་མི་དམིགས་པའི་ངོ་བོ་ལམ་ཤེས་ལ་དམིགས་ ༼༤༩༦༽ ནས་ལེན་པར་འདོད་པའི་སྒོ་ནས་འཇུག་བྱའི་གཟུང་བར་ཞེན་པའི་བློ་མཚན་གཞི། སྒྲུབ་རྟོག་ཏུ་གྱུར་བའི་འཇུག་པ་གཟུང་རྟོག་ཏུ་མཚོན། དམིགས་ཡུལ་བྱང་སེམས་ཀྱི་བླང་བྱ་ལ་དམིགས་ནས་འཇུག་བྱའི་གཟུང་བར་ཞེན་པའི་བློ་ཡིན་པ། རང་དོན་དུ་དམིགས་པའི་ངོ་བོ་ཉན་རང་གི་ཆོས་གཞི་ཤེས་ལ་དམིགས་ནས་འདོར་བར་འདོད་པའི་སྒོ་ནས་ལྡོག་བྱའི་གཟུང་བར་ཞེན་པའི་བློ་མཚན་གཞི། སྒྲུབ་རྟོག་ཏུ་གྱུར་པའི་ལྡོག་པ་གཟུང་རྟོག་ཏུ་མཚོན། དམིགས་ཡུལ་བྱང་སེམས་ཀྱི་དོར་བྱ་ལ་དམིགས་ནས་ལྡོག་བྱའི་གཟུང་བར་ཞེན་པའི་བློ་ཡིན་པ། གཉིས་སུ་འབྱེད་པའི་རྒྱུ་མཚན། འདིར་བསྟན་གཟུང་རྟོག་གི་ཡུལ་ལ་བྱང་སེམས་ཀྱི་དོར་བྱ་དང་བླང་བྱ་གཉིས་ཡོད་པས་འདིར་བསྟན་གཟུང་རྟོག་ལ་གཉིས་སུ་ཕྱེའོ། །སོ་སོའི་དབྱེ་བ་ནི། གཉིས་པོ་རེ་རེ་ལ་ཡུལ་དགུ་དགུ་ཡོད་པས་གཉིས་པོ་སོ་སོར་དགུ་དགུ་ཡོད་དོ། །རྟོག་པར་འཇོག་པའི་རྒྱུ་མཚན་ནི། འདིར་དངོས་སུ་བསྟན་པའི་གཟུང་རྟོག་རྣམས་ཆོས་ཅན། ཡུལ་ཇི་ལྟ་བ་བཞིན་མ་ཡིན་པར་འཛིན་པའི་ངོ་བོ་ཅན་ཡིན་ཏེ། ཡུལ་ཕྱིན་ཅི་ལོག་ཏུ་སྣང་བའི་ཕྱིར་ཏེ། ཡུལ་གྱི་གནས་ལུགས་དང་མ་འབྲེལ་བར་འཇུག་པས་སོ། །མི་མཐུན་ཕྱོགས་སུ་བསྟན་པ་ནི། གཞུང་འདིའི་བསྟན་བྱ་གཙོ་བོར་གྱུར་པའི་གཟུང་རྟོག་རྣམས་ཆོས་ཅན། མཐོང་ལམ་རྩེ་སྦྱོར་གྱི་མི་མཐུན་ཕྱོགས་ཡིན་ཏེ།

རང་རྒྱུད་ལྡན་གྱི་ཤེས་རྒྱུད་ལ་མཐོང་ལམ་རྩེ་སྦྱོར་སྐྱེ་བ་ལ་གེགས་བྱེད་ཡིན་པའི་ཕྱིར། དཔེར་ན་མཐོང་སྤང་ཉོན་སྒྲིབ་བཞིན་ནོ། ། ༼༤༩༧༽ འཛིན་རྟོག་མདོར་བསྟན་པ་ལ། མཚམས་སྦྱར་བ་ནི། ཤེས་བྱ་ཆོས་ཅན། གཟུང་རྟོག་གཉིས་བསྟན་ནས་དེའི་རྗེས་སུ་འཛིན་རྟོག་གཉིས་བསྟན་པ་ལ་རྒྱུ་མཚན་ཡོད་དེ། གཟུང་རྟོག་ལས་འཛིན་རྟོག་ཕྲ་བའི་ཕྱིར། ཚིག་དོན་འབྱེད་པ་ལ། ཡུལ་ནི། སྐབས་འདིའི་རྫས་ནི་ང་དང་ང་ཡི་བ་རྣམས་ཡིན་ལ། བཏགས་པ་ནི་གཟུགས་སུ་རུང་བ་ལ་གཟུགས་སུ་བཏགས་པ་ནས་ཇི་ལྟར་ཇི་སྙེད་པའི་རྣམ་པ་ཐམས་ཅད་མངོན་དུ་གྱུར་པའི་ཚུལ་གྱིས་རྟོགས་པའི་ཡེ་ཤེས་ལ་རྣམ་མཁྱེན་དུ་བཏགས་རྣམས་ཡིན་ནོ། །ཕུང་པོ་རྟག་གཅིག་རང་དབང་ཅན་དུ་འཛིན་པའི་བློ་ཆོས་ཅན། སྐྱེས་བུ་རྫས་འཛིན་ཅན་གྱི་འཛིན་པ་ཡིན་ཏེ། སོ་སྐྱེའི་འཛིན་པ་ཡིན་པའི་ཕྱིར། ཕུང་པོ་བཏགས་པ་ཙམ་དུ་འཛིན་པའི་འཛིན་པ་ཆོས་ཅན། སྐྱེས་བུ་བཏགས་འཛིན་ཅན་གྱི་འཛིན་པ་ཡིན་ཏེ། འཕགས་པའི་འཛིན་པ་ཡིན་པའི་ཕྱིར། རྫས་འཛིན་སོ་སྐྱེ་ལ་གཙོ་ཆེ་ལ། བཏགས་འཛིན་འཕགས་པ་ལ་གཙོ་ཆེའོ། །འཕགས་པ་ལའང་རྫས་འཛིན་ཡོད་དེ། ངར་འཛིན་ཡོད་པའི་ཕྱིར། སོ་སྐྱེ་ལའང་བཏགས་འཛིན་ཡོད་དེ། ཆོས་ཐམས་ཅད་བདག་མེད་དུ་འཛིན་པ་ཡོད་པའི་ཕྱིར། རྟོག་པའི་ངོ་བོ་ནི། ཕུང་པོ་རྟག་གཅིག་རང་དབང་ཅན་དུ་འཛིན་པ་ལ་དམིགས་ནས་སྐྱེས་བུ་རྫས་འཛིན་ཅན་གྱི་འཛིན་པར་ཞེན་པའི་བློ་མཚན་གཞི། སྒྲུབ་རྟོག་ཏུ་གྱུར་པའི་རྫས་འཛིན་རྟོག་པར་མཚོན། དམིགས་ཡུལ་སོ་སྐྱེའི་འཛིན་པ་ལ་དམིགས་ནས་སྐྱེས་བུ་རྫས་འཛིན་ཅན་གྱི་འཛིན་པར་ཞེན་པའི་ ༼༤༩༨༽ བློ་ཡིན་པ། ཕུང་པོ་བཏགས་པ་ཙམ་དུ་འཛིན་པའི་མཐོང་ལམ་པའི་འཛིན་པ་ལ་དམིགས་ནས་སྐྱེས་བུ་བཏག་འཛིན་ཅན་གྱི་འཛིན་པར་ཞེན་པའི་བློ་མཚན་གཞི། སྒྲུབ་རྟོག་ཏུ་གྱུར་པའི་བཏགས་འཛིན་རྟོག་པར་མཚོན། དམིགས་ཡུལ་འཕགས་པའི་འཛིན་པ་ལ་དམིགས་ནས་སྐྱེས་བུ་བཏགས་འཛིན་ཅན་གྱི་འཛིན་པར་ཞེན་པའི་བློ་ཡིན་པ།

དགག་རྟོག་ཤུགས་ལ་བསྟན་ཏོ། །གཉིས་སུ་འབྱེད་པའི་རྒྱུ་མཚན་ནི། འདིར་བསྟན་འཛིན་རྟོག་གི་ཡུལ་ལ་སོ་སྐྱེ་དང་འཕགས་པའི་འཛིན་པ་གཉིས་ཡོད་པའི་དབྱེ་བས་རྫས་འཛིན་དང་བཏགས་འཛིན་རྟོག་པ་གཉིས་སུ་ཕྱེའོ། །ཡང་ན་འདིར་བསྟན་འཛིན་རྟོག་ལ་སོ་སྐྱེ་དང་འཕགས་པའི་འཛིན་པ་ལ་དམིགས་ནས་གོ་རིམ་བཞིན་དུ་སྐྱེས་བུ་རྫས་ཡོད་དང༌། བཏགས་ཡོད་དུ་འཛིན་པའི་རྟེན་ཅན་གྱི་འཛིན་རྟོག་གཉིས་ཡོད་པས་རྫས་འཛིན་དང་བཏགས་འཛིན་རྟོག་པ་གཉིས་སུ་ཕྱེའོ། །སོ་སོའི་དབྱེ་བ་ནི། གཉིས་པོ་རེ་རེ་ལ་ཡུལ་དགུ་དགུ་ཡོད་པའི་དབྱེ་བས་འཛིན་རྟོག་དེ་གཉིས་ལ་སོ་སོར་དགུ་དགུ་ཡོད་དོ། །རྟོག་པར་འཇོག་པའི་རྒྱུ་མཚན་ནི། འདིར་བསྟན་འཛིན་རྟོག་རྣམས་ཆོས་ཅན། ཡུལ་ཇི་ལྟ་བ་བཞིན་མ་ཡིན་པར་འཛིན་པའི་ངོ་བོ་ཅན་ཡིན་ཏེ། ཡུལ་ཕྱིན་ཅི་ལོག་ཏུ་སྣང་བའི་ཕྱིར་ཏེ། འཛིན་སྟངས་དོན་དང་མཐུན་པར་འཛིན་པའི་ངོ་བོས་དབེན་པའི་བློ་ཡིན་པའི་ཕྱིར། ཆོས་ཅན། ཡུལ་བདེན་པ་བ་འཛིན་པའི་ངོ་བོས་དབེན་པ་ཡིན་ཏེ། ཡུལ་ ༼༤༩༩༽ བདེན་པ་བ་གང་གི་ཡང་འཛིན་པ་མི་རིགས་པའི་ཕྱིར་ཏེ། ཁྱོད་ཀྱི་ཡུལ་དུ་གྱུར་པའི་གཟུང་བའི་དོན་ཁྱོད་ཀྱིས་གཟུང་བ་དེ་བཞིན་དུ་གཟུང་བའི་ངོ་བོར་ཡོད་པ་མ་ཡིན་པའི་ཕྱིར། མི་མཐུན་ཕྱོགས་སུ་བསྟན་པ་ནི། འདིར་བསྟན་མཐོང་སྤངས་འཛིན་རྟོག་རྣམས་ཆོས་ཅན། མཐོང་ལམ་རྩེ་སྦྱོར་གྱི་མི་མཐུན་ཕྱོགས་ཡིན་ཏེ། རང་རྒྱུད་ལྡན་གྱི་ཤེས་རྒྱུད་ལ་དེ་སྐྱེ་བའི་གེགས་བྱེད་པ་ཡིན་པའི་ཕྱིར། དཔེར་ན་མཐོང་སྤངས་ཉོན་སྒྲིབ་བཞིན་ནོ། །རྒྱས་བཤད་ལ་བཞི་ལས། གཟུང་རྟོག་དང་པོ་རྒྱས་བཤད་ལ། མཚམས་སྦྱར་བ་ནི། ངོ་བོ་ཉིད་དང་རིགས་དང་ནི། །ཞེས་སོགས་ཀྱི་ཚིག་བཅད་གཅིག་ཆོས་ཅན། དོན་ཡོད་དེ། ཁྱོད་ལ་བརྟེན་ནས་གཟུང་རྟོག་དང་པོ་འཇུག་པའི་རྟེན་ཅན་ཇི་ལྟར་རྣམ་པ་དགུ་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ནི། བྱང་སེམས་འགའ་ཞིག་གིས་རྣམ་པར་རྟོག་གོ

།གང་ལ་ན། ངོ་བོ་ཉིད་ལ་སོགས་པ་བྱང་སེམས་ཀྱི་བླང་བྱའི་ཆོས་རྣམས་ལའོ། །ཇི་ལྟར་ན་བླང་བྱའི་གཟུང་བ་ཉིད་དུ་འཇུག་པར་བྱའོ་ཞེས་འཇུག་བྱའི་གཟུང་བར་ཞེན་པའི་ཚུལ་གྱིས་སོ། །དེ་ལ་དོན་དམ་པར་འཇུག་བྱར་འཁྲུལ་པའི་རྒྱུ་མཚན། སྐྱོན་མེད་ཅིང་ཀུན་རྫོབ་ཏུ་བླང་བྱ་ཡིན་པ་ཉིད་ཀྱིས་སོ། །དེས་ན་དམིགས་ཡུལ་བྱང་སེམས་ ༼༥༠༠༽ བླང་བྱ་ལ་དམིགས་ནས་འཇུག་བྱའི་གཟུང་བར་ཞེན་པའི་བློ་ནི། སྒྲུབ་རྟོག་ཏུ་གྱུར་པའི་འཇུག་པའི་རྟེན་ཅན་གྱི་རྟོག་པ་ཡིན་པས་དེ་ནི་དབྱེ་གཞི། དབྱེ་ངོ་ངོ་བོ་ཉིད་ཀྱི་རྟོག་པ་དང༌། རིགས་ཀྱི་དང༌། ལམ་ཡང་དག་པར་འགྲུབ་པའི་དང༌། དམིགས་པ་མི་འཁྲུལ་བའི་དང༌། མི་མཐུན་ཕྱོགས་དང༌། གཉེན་པོའི་དང༌། རང་གི་རྟོག་པའི་དང༌། བྱེད་པ་དང༌། ལས་ཀྱི་དང༌། བྱ་བ་འབྲས་བུ་དང་བཅས་པའི་རྟོག་པ་དང་རྣམ་པ་དགུའོ། །འབྱེད་པའི་རྒྱུ་མཚན་ཡུལ་དགུ་ཡོད་པས་སོ། །ཡུལ་དགུ་ནི་གང༌། རྟོག་པ་དགུའི་ངོ་བོ་ནི་ཅི་ཞེ་ན། དོན་དམ་པར་རྒྱུ་ཕྱིན་དྲུག་དབེན་པས་དོན་དམ་པར་འབྲས་བུ་བྱང་ཆུབ་དབེན་པ་མ་ཐོབ་ཀྱང་ཀུན་རྫོབ་ཏུ་རྒྱུ་ཕྱིན་དྲུག་གི་ངོ་བོ་ཉིད་འབྲས་བུ་བླ་མེད་བྱང་ཆུབ་འཐོབ་པ་ཆོས་ཅན། འཇུག་བྱ་ཡིན་ཏེ། བྱང་སེམས་ཀྱི་བླང་བྱ་ཡིན་པའི་ཕྱིར། རྒྱུ་ཕྱིན་དྲུག་གི་ངོ་བོ་ཉིད་འབྲས་བུ་བླ་མེད་བྱང་ཆུབ་འཐོབ་པ་ལ་དམིགས་ནས་འཇུག་པར་ཞེན་པའི་བློ་ནི་སྒྲུབ་རྟོག་ཏུ་གྱུར་བའི་ངོ་བོ་ཉིད་ཀྱི་རྟོག་པ་ཡིན་ནོ། །དེ་ལྟ་བུའི་བློ་ཆོས་ཅན། འཇུག་པ་གཟུང་རྟོག་ཡིན་ཏེ། དམིགས་ཡུལ་བྱང་སེམས་ཀྱི་བླང་བྱ་ལ་དམིགས་ནས་འཇུག་བྱའི་གཟུང་བར་ཞེན་པའི་བློ་ཡིན་པའི་ཕྱིར། རྒྱུ་ཕྱིན་དྲུག་གི་ངོ་བོ་ཉིད་འབྲས་བུ་བླ་མེད་བྱང་ཆུབ་འཐོབ་པ་ལ་དམིགས་ནས་འཇུག་བྱའི་གཟུང་བར་ཞེན་པའི་བློ་མཐོང་ལམ་རྩེ་སྦྱོར་གྱི་གཞོམ་བྱར་གྱུར་པ་དེ་ཆོས་ཅན། མཐོང་ལམ་རྩེ་སྦྱོར་གྱི་སྦྱོར་བ་ཉེར་བསྡོགས་ཀྱི་གནས་སྐབས་

༼༥༠༡༽ ཀྱི་སྤང་བྱ་ཡིན་ཏེ། དེའི་གནས་སྐབས་ཀྱིས་རྣམ་པར་འཇོམས་པའི་ཕྱིར། འདི་བཞིན་དུ་འོག་མ་བརྒྱད་ལ་ཡང་ཤེས་པར་མཛོད། ས་བརྒྱད་པ་མི་གཡོ་བ་དང༌། དགུ་པ་ལེགས་པའི་བློ་གྲོས་དང༌། བཅུ་པ་ཆོས་ཀྱི་སྤྲིན་ལ་འཇུག་པའི་སྒོ་ནས་གནས་སྐབས་རྫོགས་པའི་སངས་རྒྱས་ཀྱི་རིགས་སུ་ངེས་པ་དང༌། ཆོས་ཐམས་ཅད་བདེན་མེད་སྒྱུ་མ་ལྟ་བུར་རྟོགས་པའི་སྒོ་ནས་ཐེག་ཆེན་གྱི་མཐོང་སྒོམ་གྱི་ལམ་ཡང་དག་པར་འགྲུབ་པའི་ཐབས་ལ་མཁས་པ་དང༌། ཆོས་ཐམས་ཅད་གཟུང་འཛིན་དང་བྲལ་བར་སྣང་བརྙན་ཙམ་དུ་ཟད་པར་རྟོགས་པའི་སྒོ་ནས་དམིགས་པ་མ་འཁྲུལ་བ་དང༌། ཡོན་ཏན་མཐོང་བ་སྔོན་དུ་འགྲོ་བའི་སྒོ་ནས་བླང་བྱར་ཤེས་ཏེ་གཉེན་པོ་རྣམ་པར་མི་རྟོག་པའི་ཡེ་ཤེས་ལེན་པ་དང༌། སྐྱོན་མཐོང་བ་སྔོན་དུ་འགྲོ་བའི་སྒོ་ནས་དོར་བྱར་ཤེས་ཏེ་མི་མཐུན་ཕྱོགས་ཤེས་སྒྲིབ་སྤང་བ་དང༌། སྒྲིབ་པ་གཉིས་ཀྱི་དྲི་མ་ཐམས་ཅད་དང་བྲལ་བའི་སྒོ་ནས་རང་གི་རྟོགས་པ་མཐར་ཐུག་པ་དང༌། ཉན་རང་གི་སྤངས་རྟོགས་དམན་ཞིང་གྱ་ནོམ་པ་མ་ཡིན་པར་རྟོགས་པའི་སྒོ་ནས་ཉན་རང་གིས་ཐག་སྲིང་བར་བྱེད་པ་དང༌། གདུལ་བྱའི་བསམ་པ་དང་མཐུན་པར་སྤྲུལ་པའི་སྒོ་ནས་སེམས་ཅན་གྱི་དོན་བྱེད་པའི་ལས་དང༌། གཞན་དོན་བྱེད་པའི་ཡང་དག་པའི་ཐབས་ལ་མཁས་པའི་སྟོབས་ཀྱིས་སྐྱེ་བོ་ཐམས་ཅད་འགོད་པར་བྱ་བའི་འབྲས་བུ་མི་གནས་པའི་མྱང་འདས་ཆོས་ཅན། འཇུག་བྱ་ཡིན་ཏེ་སོགས་རིགས་འགྲེའོ། །མདོར་ན་འདིར་དངོས་སུ་བསྟན་པའི་གཟུང་རྟོག་དང་པོ་འཇུག་པའི་རྟེན་ཅན་རྣམ་ ༼༥༠༢༽ པ་དགུ་པོ་ཆོས་ཅན། མཐོང་ལམ་རྩེ་སྦྱོར་གྱི་སྦྱོར་བ་ཉེར་བསྡོགས་ཀྱི་གནས་སྐབས་ཀྱི་སྤང་བྱ་ཡིན་ཏེ། དེའི་གནས་སྐབས་ཀྱིས་རྣམ་པར་འཇོམས་པའི་ཕྱིར། གཟུང་རྟོག་གཉིས་པ་རྒྱས་བཤད་ལ། མཚམས་སྦྱར་བ་ནི། སྲིད་དང་ཞི་བར་ལྟུང་བའི་ཕྱིར། །ཞེས་སོགས་ཀྱི་ཚིག་བཅད་ཆོས་ཅན། དོན་ཡོད་དེ། ཁྱོད་ལ་བརྟེན་ནས་གཟུང་རྟོག་གཉིས་པ་ལྡོག་པའི་རྟེན་ཇི་ལྟར་རྣམ་པ་དགུ་ཡིན་སྙམ་པའི་དོགས་པ་སེལ་བའི་ཕྱིར།

ཚིག་དོན་འབྱེད་པ་ནི། བྱང་སེམས་འགའ་ཞིག་གིས་རྣམ་པར་རྟོག་གོ །གང་ལ་ན། ཉན་རང་གི་རྒྱུད་ལ་བླང་བྱར་བྱུང་བའི་ཡུལ་དགུ་ལ་སོགས་པའི་བྱང་སེམས་ཀྱི་དོར་བྱའི་ཆོས་རྣམས་ལའོ། །ཇི་ལྟར་ན། བླང་བྱའི་གཟུང་བ་མ་ཡིན་པ་ཉིད་དུ་ལྡོག་པར་བྱའོ་ཞེས་ལྡོག་བྱའི་གཟུང་བར་ཞེན་པའི་ཚུལ་གྱིས་སོ། །དེ་ལ་དོན་དམ་པར་ལྡོག་བྱར་འཁྲུལ་པའི་རྒྱུ་མཚན་ཀུན་རྫོབ་ཏུ་མཚན་འཛིན་གྱི་ཉེས་པ་དང་བཅས་ཤིང་དོར་བྱ་ཡིན་པ་ཉིད་ཀྱིས་སོ། །དེས་ན་བྱང་སེམས་ཀྱི་དོར་བྱ་ལ་དམིགས་ནས་ལྡོག་བྱའི་གཟུང་བར་ཞེན་པའི་བློ་ནི་སྒྲུབ་རྟོག་ཏུ་གྱུར་པའི་ལྡོག་པའི་རྟེན་ཅན་གྱི་གཟུང་རྟོག་ཡིན་པས་དེ་དབྱེ་གཞི། དབྱེ་ངོ་རྟོགས་པ་དམན་པའི་རྟོག་པ་དང༌། ཡོངས་སུ་འཛིན་པ་མེད་པ་དང༌། ལམ་མ་ཚང་བའི་དང༌། གཞན་གྱི་རྐྱེན་གྱིས་འགྲོ་བ་དང༌། །ཆེད་དུ་བྱ་བ་ལོག་པའི་དང༌། །ཉི་ཚེ་བའི་དང༌། རྟོག་པ་སྣ་ཚོགས་ཐ་དད་པའི་དང༌། གནས་པ་དང་འཇུག་པ་ལ་རྨོངས་ ༼༥༠༣༽ པའི་དང༌། རྗེས་ལ་འགྲོ་བའི་རྣམ་པར་རྟོག་པ་དང་རྣམ་པ་དགུའི་བདག་ཉིད་འདིའོ། །འབྱེད་པའི་རྒྱུ་མཚན་ཡུལ་དགུ་ཡོད་པས་སོ། །ཡུལ་དགུ་དང་རྟོག་པ་དགུ་པོ་གང་ཞེ་ན། སྲིད་པ་འཁོར་བ་དང་ཞི་བ་དམན་པའི་མྱང་འདས་གང་རུང་དུ་ལྟུང་བས་ཐེག་ཆེན་ལ་ལྟོས་ཏེ་རྟོགས་པ་དམན་པ་ཆོས་ཅན། ལྡོག་བྱ་ཡིན་ཏེ། བྱང་སེམས་ཀྱི་དོར་བྱ་ཡིན་པའི་ཕྱིར། ཐེག་ཆེན་ལ་ལྟོས་ཏེ་རྟོགས་པ་དམན་པ་ལ་དམིགས་ནས་ལྡོག་བྱའི་གཟུང་བར་ཞེན་པའི་བློ་མཐོང་ལམ་རྩེ་སྦྱོར་གྱི་གཞོམ་བྱར་གྱུར་པ་དེ་ཆོས་ཅན། ལྡོག་པའི་རྟེན་ཅན་གྱི་གཟུང་རྟོག་ཡིན་ཏེ། བྱང་སེམས་ཀྱི་དོར་བྱ་ལ་དམིགས་ནས་ལྡོག་བྱའི་གཟུང་བར་ཞེན་པའི་བློ་ཡིན་པའི་ཕྱིར། །ཆོས་ཅན། མཐོང་ལམ་རྩེ་སྦྱོར་གྱི་སེམས་དང་སེམས་ལས་བྱུང་བར་འཇུག་པ་བར་ཆད་མེད་ལམ་གྱི་གནས་སྐབས་ཀྱི་སྤང་བྱ་ཡིན་ཏེ། དེའི་གནས་སྐབས་ཀྱི་གཞོམ་བྱ་ཡིན་པའི་ཕྱིར། འདི་བཞིན་དུ་འོག་མ་བརྒྱད་ལའང་མཛོད།

རང་ཉིད་ལ་ཐེག་ཆེན་གྱི་ཆོས་ཟབ་མོ་དངོས་སུ་སྟོན་བཞིན་པའི་དགེ་བའི་བཤེས་གཉེན་ཐབས་མཁས་ཁྱད་པར་ཅན་དང་བྲལ་བས་ཐེག་ཆེན་གྱི་ཕྱི་ནང་གི་ཡོངས་འཛིན་ཁྱད་པར་ཅན་གྱིས་ཡོངས་སུ་འཛིན་པ་མེད་པ་དང༌། ཤེས་སྒྲིབ་མཐའ་དག་གི་གཉེན་པོ་མ་ཐོབ་པས་རྫོགས་པའི་བྱང་ཆུབ་སྒྲུབ་པའི་ལམ་ཚང་བར་མ་ཐོབ་པ་དང༌། བྱང་ཆུབ་ཐོབ་པ་དེ་བཞིན་གཤེགས་པའི་མཆོག་གི་སྤྲུལ་པའི་སྐུ་སོགས་ཡོངས་འཛིན་གཞན་གྱིས་སྒྲ་བཅས་ཀྱི་སྒོ་ནས་གདམས་ངག་བསྟན་པ་ལ་ངེས་པར་ལྟོས་པས་ ༼༥༠༤༽ ཡོངས་འཛིན་གཞན་གྱི་གདམས་ངག་གི་རྐྱེན་གྱི་རང་གི་བྱང་ཆུབ་ཏུ་འགྲོ་བ་དང༌། གཞན་དོན་དུ་སེམས་ཆེན་པོ་སོགས་ཆེན་པོ་གསུམ་ཆེད་དུ་མི་འཇུག་པར་རང་དོན་དུ་དམན་པའི་མྱང་འདས་ཀྱི་ཆེད་དུ་ལམ་ལ་འཇུག་པས་ཆེད་དུ་བྱ་བ་ལོག་པ་དང༌། ཉོན་སྒྲིབ་ཙམ་གྱི་གཉེན་པོ་བྱེད་པས་སྤངས་བྱ་ཉི་ཚེ་བ་སྤོང་བའི་ལམ་གྱི་བྱ་བ་བྱེད་པ་དང༌། རང་དོན་དུ་དམིགས་པ་དང་བཅས་ཏེ་བསྒོམས་པས་འབྲས་བུ་དང་པོ་རྒྱུན་ཞུགས་ཀྱི་འབྲས་བུ་སོགས་རྟོགས་པ་ཐ་དད་སྣ་ཚོགས་པ་ཉིད་དང༌། མ་རིག་པའི་བག་ལ་ཉལ་ཅུང་ཟད་ཀྱང་མ་སྤངས་པས་ལམ་མཆོག་ལ་གནས་པ་དང༌། འབྲས་བུ་གྱ་ནོམ་པར་འགྲོ་བ་མི་ཤེས་པ་དང༌། རྣམ་མཁྱེན་གྱིས་སྤངས་རྟོགས་ཀྱི་རིགས་ཐམས་ཅད་ཚང་ལ་རྫོགས་པར་ཐོབ་པར་རྣམ་མཁྱེན་ནི་དམན་པའི་མྱང་འདས་ཐམས་ཅད་ཀྱི་མཇུག་ཏུ་འགྲོ་ཞིང་ལུས་པས་དམན་པའི་མྱང་འདས་དེ་མྱང་འདས་མཚན་ཉིད་པ་མ་ཡིན་པའོ། །མདོར་ན་དམན་པའི་མྱང་འདས་ཆོས་ཅན། ལྡོག་བྱ་ཡིན་ཏེ། མན་རིགས་འགྲེའོ། །མདོར་ན། འདིར་དངོས་སུ་བསྟན་པའི་ལྡོག་པ་གཟུང་རྟོག་དགུ་པོ་འདི་ཆོས་ཅན། མཐོང་ལམ་རྩེ་སྦྱོར་གྱི་འཇུག་པ་བར་ཆད་མེད་ལམ་གྱི་སྤང་བྱ་ཡིན་ཏེ། དེའི་གཞོམ་བྱ་ཡིན་པའི་ཕྱིར། རྫས་འཛིན་རྟོག་པ་རྒྱས་བཤད་ལ། མཚམས་སྦྱར་བ་ནི། འཛིན་པ་དང་ནི་འདོར་བ་དང༌། །ཞེས་སོགས་ཀྱི་ཚིགས་བཅད་ཆོས་ཅན། དོན་ཡོད་དེ། ཁྱོད་ལ་བརྟེན་ནས་སོ་སྐྱེའི་འཛིན་པ་ལ་དམིགས་པའི་འཛིན་

༼༥༠༥༽ རྟོག་དང་པོ་སྐྱེས་བུ་རྫས་ཡོད་དུ་འཛིན་པའི་རྟེན་ཅན་ཇི་ལྟར་རྣམ་པ་དགུ་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ནི། བྱང་སེམས་འགའ་ཞིག་གིས་རྣམ་པར་རྟོག་གོ །གང་ལ་ན། ཡུལ་དགུ་ལ་དམིགས་པའི་སོ་སྐྱེའི་འཛིན་པ་དགུ་ལའོ། །ཇི་ལྟར་ན། དོན་དམ་པའི་དངོས་པོ་སྟེ་སྐྱེས་བུ་རྫས་འཛིན་ཅན་གྱི་འཛིན་པར་ཞེན་པའི་ཚུལ་གྱིས་སོ། །དེས་ན་སོ་སྐྱེའི་འཛིན་པ་ལ་དམིགས་ནས་སྐྱེས་བུ་རྫས་འཛིན་ཅན་གྱི་འཛིན་པར་ཞེན་པའི་བློ་ནི་སྒྲུབ་རྟོག་ཏུ་གྱུར་པའི་འཛིན་རྟོག་དང་པོ་རྫས་འཛིན་རྟོག་པར་ཤེས་པར་བྱ་བ་ཡིན་པས་དེ་དབྱེ་གཞི། དབྱེ་ངོ་འཛིན་པ་དང་འདོར་བའི་རྟོག་པ་དང༌། ཡིད་ལ་བྱེད་པ་དང༌། ཁམས་གསུམ་དང་ཉེ་བར་བར་འབྲེལ་བའི་དང༌། གནས་པ་དང༌། མངོན་པར་ཞེན་པ་དང༌། དངོས་པོར་བཏགས་པ་དང༌། ཆགས་པ་དང༌། གཉེན་པོའི་དང༌། ཇི་ལྟར་འདོད་པ་བཞིན་འགྲོ་བ་ཉམས་པའི་རྟོག་པ་དང་དགུའོ། །འབྱེད་པའི་རྒྱུ་མཚན་ཡུལ་དགུ་ཡོད་པས་སོ། །ཡུལ་དང་རྟོག་པ་དགུ་པོ་གང་ཞེ་ན། ཀུན་རྫོབ་ཏུ་སྒྱུ་མ་མཁན་བཞིན་ཏུ་ཡོན་ཏན་འཛིན་པ་དང་སྐྱོན་གཏོང་བ་ལ་སོ་སྐྱེ་འགའ་ཞིག་གིས་རྫས་སུ་འཛིན་པ་ཆོས་ཅན། སྐྱེས་བུ་རྫས་འཛིན་ཅན་གྱི་འཛིན་པ་ཡིན་ཏེ། སོ་སྐྱེའི་འཛིན་པ་ཡིན་པའི་ཕྱིར། དེ་ལྟ་བུའི་འཛིན་པ་ལ་དམིགས་ནས་སྐྱེས་བུ་རྫས་འཛིན་ཅན་གྱི་འཛིན་པར་ཞེན་པའི་བློ་ནི་འཛིན་པ་དང་འདོར་བའི་རྟོག་པ་ཡིན་ནོ། །ཀུན་རྫོབ་ཏུ་སྒྱུ་མ་མཁན་བཞིན་དུ་ཡོན་ཏན་འཛིན་པ་དང་སྐྱོན་གཏོང་བ་ལ་སོ་སྐྱེ་ ༼༥༠༦༽ འགའ་ཞིག་གིས་རྫས་སུ་འཛིན་པའི་འཛིན་པ་ལ་དམིགས་ནས་སྐྱེས་བུ་རྫས་འཛིན་ཅན་གྱི་འཛིན་པར་ཞེན་པའི་བློ་མཐོང་ལམ་རྩེ་སྦྱོར་གྱི་གཞོམ་བྱར་གྱུར་པ་དེ་ཆོས་ཅན། རྫས་འཛིན་རྟོག་པ་ཡིན་ཏེ། དམིགས་ཡུལ་སོ་སྐྱེའི་འཛིན་པ་ལ་དམིགས་ནས་སྐྱེས་བུ་རྫས་འཛིན་ཅན་གྱི་འཛིན་པར་ཞེན་པའི་བློ་ཡིན་པའི་ཕྱིར། ཆོས་ཅན། མཐོང་ལམ་རྩེ་སྦྱོར་གྱི་སྦྱོར་བ་ཉེར་བསྡོགས་ཀྱི་གནས་སྐབས་ཀྱི་སྤངས་བྱ་ཡིན་ཏེ།

དེའི་གནས་སྐབས་ཀྱིས་གཞོམ་བྱ་ཡིན་པའི་ཕྱིར། འདི་བཞིན་དུ་འོག་མ་བརྒྱད་ལ་ཡང་མཛོད། ཡང་དག་པ་ཉིད་དུ་ཡིད་ལ་མི་བྱེད་པའི་ཚུལ་གྱིས་ཡིད་ལ་བྱེད་པ་དང༌། བདེན་པར་ཡིད་ལ་བྱས་པའི་རྟེན་འབྲེལ་གྱི་ཆོས་ཉིད་ཀྱིས་ཁམས་གསུམ་ཆར་དང་ཉེ་བར་འབྲེལ་ཞིང་དེར་སྐྱེ་བ་དང༌། གཟུགས་སོགས་སྟོང་པ་ཉིད་དུ་རྟོགས་ཏེ་མི་གནས་པའི་ཚུལ་གྱིས་གནས་པ་དང༌། དངོས་པོར་མངོན་པར་མ་ཞེན་པའི་སྒོ་ནས་ཆོས་ཐམས་ཅད་ལ་སྒྱུ་མ་ལྟ་བུར་མངོན་པར་ཞེན་པ་ཏེ་རྟོགས་པ་དང༌། དོན་དམ་པར་རྫས་སུ་ཡོད་པ་མེད་པས་ཀུན་རྫོབ་ཏུ་ཆོས་ཐམས་ཅད་བརྡ་དང་བཏགས་པ་ཙམ་དུ་སྣང་བར་བྱེད་པ་དང༌། ཆོས་ཀྱི་དེ་ཁོ་ན་ཉིད་ཤེས་པས་འཁོར་གསུམ་དུ་མ་ཆགས་པའི་སྒོ་ནས་མངོན་པར་མ་ཞེན་པ་སྔོན་དུ་འགྲོ་བའི་ཚུལ་གྱིས་སྦྱིན་སོགས་ལ་ཆགས་པ་སྟེ་སྤྱོད་པ་དང༌། འཁོར་འདས་རང་བཞིན་མེད་པར་མཉམ་པ་ཉིད་དུ་སྒོམ་པའི་གཉེན་པོ་ཉིད་ཀྱིས་འཁོར་འདས་ལ་མཚན་མར་འཛིན་པའི་གཉེན་པོ་བྱེད་པ་དང༌། ཡུམ་སྟོང་ཉིད་ཡང་དག་པར་མ་ཤེས་པས་ ༼༥༠༧༽ རྫོགས་པའི་བྱང་ཆུབ་ཏུ་ཇི་ལྟར་འདོད་པ་བཞིན་འགྲོ་བ་ཐོགས་པ་ལའོ། །མདོར་ན་འདིར་དངོས་སུ་བསྟན་པའི་འཛིན་རྟོག་དང་པོ་དགུ་ཆོས་ཅན། མཐོང་ལམ་རྩེ་སྦྱོར་བ་ཉེར་བསྡོགས་ཀྱི་སྤང་བྱ་ཡིན་ཏེ། དེའི་གཞོམ་བྱ་ཡིན་པའི་ཕྱིར། བཏགས་འཛིན་རྟོག་པ་རྒྱས་བཤད་ལ། །མཚམས་སྦྱར་བ་ནི། ཆེད་བཞིན་ངེས་པར་མི་འབྱུང་དང༌། །ཞེས་སོགས་ཀྱི་ཚིག་བཅད་ཆོས་ཅན། དོན་ཡོད་དེ། ཁྱོད་ལ་བརྟེན་ནས་འཛིན་རྟོག་གཉིས་པ་སྐྱེས་བུ་བཏགས་ཡོད་དུ་འཛིན་པའི་རྟེན་ཅན་ཇི་ལྟར་རྣམ་པ་དགུ་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ནི། བྱང་སེམས་འགའ་ཞིག་གིས་རྣམ་པར་རྟོག་གོ །གང་ལ་ན། ཡུལ་དགུ་ལ་དམིགས་པའི་འཕགས་པའི་འཛིན་པ་དགུ་ལའོ། །ཇི་ལྟར་ན་སྐྱེས་བུ་བཏགས་འཛིན་ཅན་གྱི་འཛིན་པར་ཞེན་པའི་ཚུལ་གྱིས་སོ། །དེས་ན་དམིགས་ཡུལ་འཕགས་པའི་འཛིན་པ་ལ་དམིགས་ནས་སྐྱེས་བུ་བཏགས་འཛིན་ཅན་གྱི་འཛིན་པར་ཞེན་པའི་བློ་ནི་རྫས་འཛིན་ལས་གཞན་བཏགས་འཛིན་རྟོག་པ་ཡིན་པས་དེ་དབྱེ་གཞི།

དབྱེ་ངོ་ཆེད་དུ་བྱ་བ་ཇི་ལྟ་བ་བཞིན་ངེས་པར་མི་འབྱུང་བའི་རྟོག་པ་དང༌། ལམ་ལ་ལམ་མ་ཡིན་པར་ཉེས་པ་འཛིན་པས་དང༌། སྐྱེ་བ་དང༌། འགག་པའི་དང༌། དངོས་པོ་དང་ལྡན་པ་དང་མི་ལྡན་པའི་དང༌། གནས་པའི་དང༌། རིགས་འཇིག་པའི་དང༌། དོན་དུ་གཉེར་བ་མེད་པའི་དང༌། རྒྱུ་མེད་པའི་དང༌། ཕྱིར་རྒོལ་བའི་ཆོས་དམིགས་ ༼༥༠༨༽ པའི་རྟོགས་པ་དང་དགུའོ། །འབྱེད་པའི་རྒྱུ་མཚན་ཡུལ་དགུ་ཡོད་པས་སོ། །ཡུལ་དང་རྟོག་པ་དགུ་པོ་གང་ཞེ་ན། རང་དོན་དུ་ཉན་རང་དགྲ་བཅོམ་པ་ངེས་པར་འབྱུང་བས་གཞན་དོན་དུ་ཆེད་དུ་བྱ་བ་ཇི་ལྟ་བ་བཞིན་ངེས་པར་མི་འབྱུང་བ་ལ་འཕགས་པ་འགའ་ཞིག་གིས་བཏགས་པ་ཙམ་དུ་འཛིན་པའི་འཛིན་པ་ཆོས་ཅན། སྐྱེས་བུ་བཏགས་འཛིན་ཅན་གྱི་འཛིན་པ་ཡིན་ཏེ་འཕགས་པའི་འཛིན་པ་ཡིན་པའི་ཕྱིར། གཞན་དོན་དུ་ཆེད་དུ་བྱ་བ་ཇི་ལྟ་བ་བཞིན་ངེས་པར་མི་འབྱུང་བ་ལ་འཕགས་པ་འགའ་ཞིག་གིས་བཏགས་པ་ཙམ་དུ་འཛིན་པའི་འཛིན་པ་ལ་དམིགས་ནས་སྐྱེས་བུ་བཏགས་འཛིན་ཅན་གྱི་འཛིན་པར་ཞེན་པའི་བློ་ནི་སྒྲུབ་རྟོག་ཏུ་བྱུང་བའི་ཆེད་དུ་བྱ་བ་ཇི་ལྟ་བ་བཞིན་ངེས་པར་མི་འབྱུང་བའི་རྟོག་པ་ཡིན་ནོ། །དེ་ལྟ་བུའི་བློ་མཐོང་ལམ་རྩེ་སྦྱོར་གྱི་གཞོམ་བྱར་གྱུར་པ་དེ་ཆོས་ཅན། བཏགས་འཛིན་རྟོག་པ་ཡིན་ཏེ། དམིགས་ཡུལ་འཕགས་པའི་འཛིན་པ་ལ་དམིགས་ནས་སྐྱེས་བུ་བཏགས་འཛིན་ཅན་གྱི་འཛིན་པར་ཞེན་པའི་བློ་ཡིན་པའི་ཕྱིར། ཆོས་ཅན། མཐོང་ལམ་རྩེ་སྦྱོར་གྱི་འཇུག་པ་བར་ཆད་མེད་ལམ་གྱི་སྤང་བྱ་ཡིན་ཏེ། དེའི་གཞོམ་བྱ་ཡིན་པའི་ཕྱིར། འདི་བཞིན་དུ་འོག་མ་བརྒྱད་ལའང་མཛོད། ཐེག་ཆེན་རང་གི་མངོན་པར་འདོད་པའི་ལམ་མེད་པ་རྒྱུ་མཚན་དུ་བྱས་ནས་ལམ་གཞན་ཐེག་ཆེན་གྱི་ལམ་ལ་ལམ་མ་ཡིན་པར་ངེས་པར་འཛིན་པ་དང༌། ཀུན་རྫོབ་ཀྱི་ངོ་བོས་རྒྱུ་དང་འབྲས་བུ་སྐྱེ་འགག་བྱེད་པ་དང༌། ས་བརྒྱད་པ་ཡན་ཆད་དུ་མཚན་འཛིན་ ༼༥༠༩༽ མངོན་འགྱུར་བའི་བར་ཆད་མེད་ཅིང་རྣམ་པར་མི་རྟོག་པའི་ཡེ་ཤེས་ལ་དབང་ཐོབ་པས་ས་བརྒྱད་པ་ཡན་ཆད་དུ་ལམ་གྱི་དངོས་པོ་མཐའ་དག་མི་རྟོག་ཡེ་ཤེས་རྒྱུན་དུ་ལྡན་པ་དང༌།

ས་བདུན་པ་མན་ཆད་དུ་ཅིག་ཤོས་མཚན་འཛིན་མངོན་འགྱུར་བའི་བར་ཆད་དང་བཅས་པས་ས་བདུན་པ་མན་ཆད་དུ་ལམ་གྱི་དངོས་པོ་མཐའ་དག་མི་རྟོག་ཡེ་ཤེས་རྒྱུན་དུ་མི་ལྡན་པ་དང༌། བྱ་ནམ་མཁའ་ལ་གནས་པ་དང་འདྲ་བར་གཟུགས་སོགས་ལ་མི་གནས་པའི་ཚུལ་གྱིས་གནས་པ་དང༌། གཞན་དོན་དུ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང༌། ཐེག་ཆེན་གྱི་གདམས་ངག་ཁྱད་པར་ཅན་གྱིས་ཟིན་པའི་སྒོ་ནས་ཉན་རང་གི་རིགས་འཇིག་པ་དང༌། དེ་བཞིན་ཉིད་ལས་ཁྱད་པར་དུ་འཕགས་པའི་ཆོས་མེད་པས་དོན་དམ་པར་དོན་དུ་གཉེར་བ་འདོད་པའི་ཡུལ་བྱང་ཆུབ་མེད་ཀྱང་ཀུན་རྫོབ་ཏུ་བླ་མེད་བྱང་ཆུབ་ཡོད་པ་དང༌། དོན་དམ་པའི་བདེན་པ་ལ་བརྟེན་ནས་བྱང་ཆུབ་ཀྱི་རྒྱུ་ཕྱིན་དྲུག་མེད་ཀྱང་ཀུན་རྫོབ་ཏུ་བྱང་ཆུབ་ཀྱི་རྒྱུ་ཕར་ཕྱིན་དྲུག་ཡོད་པ་དང༌། སེར་སྣ་དངོས་འཛིན་ལ་ཤིན་ཏུ་གོམས་པར་བྱས་པའི་རྟེན་འབྲེལ་གྱི་ཆོས་ཉིད་ཀྱིས་བདུད་དང༌། བདུད་ཀྱི་རིགས་ཀྱི་ལྷ་ལ་སོགས་པ་ཐར་པ་ལས་ཕྱིར་རྒོལ་བའི་དངོས་པོ་དམིགས་པ་ལའོ། །མདོར་ན་འདིར་དངོས་སུ་བསྟན་པའི་འཛིན་རྟོག་གཉིས་པ་རྣམ་པ་དགུ་ཆོས་ཅན། མཐོང་ལམ་རྩེ་སྦྱོར་གྱི་སེམས་དང་སེམས་ལས་བྱུང་བ་འཇུག་པ་བར་ཆད་མེད་ལམ་གྱི་གནས་སྐབས་ཀྱི་སྤང་བྱ་ཡིན་ཏེ། དེའི་གནས་སྐབས་ཀྱི་གཞོམ་བྱ་ཡིན་ ༼༥༡༠༽ པའི་ཕྱིར། མཇུག་བསྡུ་བ་ནི། གོང་དུ་བསྟན་པ་དེ་ལྟར། ངོ་བོ་ཉིད་དང་རིགས་དང་ནི། །ཞེས་སོགས་ཀྱི་ཚིག་བཅད་དགུས་མཐོང་ལམ་རྩེ་སྦྱོར་གྱི་མི་མཐུན་ཕྱོགས་གཟུང་རྟོག་གཉིས་འཛིན་རྟོག་གཉིས་ཏེ་བཞི་ལ་ཡུལ་གྱི་སྒོ་ནས་སོ་སོར་དགུ་དགུར་ཕྱེ་སྟེ་བསྟན་པ་ཡིན་ལ། རྟོག་པ་དེ་དག་སྤང་བ་ཉིད་དུ་གཉེན་པོ་སྦྱོར་བ་ཉེར་བསྡོགས་དང་འཇུག་པ་བར་ཆད་མེད་ལམ་བཞི་ཡང་སྤང་བྱའི་དབྱེ་བ་དེ་བཞིན་དུ་དབྱེ་བས་སྤང་བྱ་བཞིན་དུ་གཉེན་པོ་ཡང་ཐ་དད་དོ་ཞེས་བྱ་བར་རྗེས་འཇུག་གི་གདུལ་བྱས་ཁོང་དུ་ཆུད་པར་བྱའོ། །ངག་དོན། ངོ་བོ་ཉིད་དང་རིགས་དང་ནི། །ཞེས་སོགས་ཀྱི་ཚིག་བཅད་དགུ་ཆོས་ཅན།

དོན་ཡོད་དེ། ཁྱོད་ལ་བརྟེན་ནས་སྤང་བྱ་རྟོགས་པའི་དབྱེ་བ་བཞིན་དུ་གཉེན་པོའི་དབྱེ་བ་ཡང་ཁོང་དུ་ཆུད་པའི་ཕྱིར། ཞར་བྱུང་ལ། བྱང་ཆུབ་ཆེན་པོའི་རྒྱུ། འབྲས་བུ་བྱང་ཆུབ་ཆེན་པོ་དངོས། ཐར་པ་འདོད་པས་མཐའ་བྲལ་ཁས་ལེན་དགོས་པར་བསྟན་པ་དང་གསུམ། ༼༥༡༡༽ དང་པོ་ལ། མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་མཐོང་ལམ་རྩེ་སྦྱོར་གྱི་མི་མཐུན་ཕྱོགས་གཉེན་པོ་དང་བཅས་པ་བསྟན་ནས། དེའི་རྗེས་སུ་བྱང་ཆུབ་ཆེན་པོ་སྒྲུབ་པར་བྱེད་པ་མཐོང་ལམ་མཉམ་བཞག་ལྷན་ཅིག་བྱེད་པའི་རྒྱུ་བསོད་རྣམས་ཀྱི་ཚོགས་དང་བཅས་པར་བཞེད་པའི་རྒྱུ་གང་ཡིན་པ་དེ་བར་སྐབས་ཀྱི་ཚིགས་བཅད་གཅིག་བསྟན་པ་ལ་རྒྱུ་མཚན་ཡོད་དེ། ཐེག་ཆེན་གྱི་མཐོང་ལམ་རྣམ་པར་མི་རྟོག་པའི་ཡེ་ཤེས་ལས་རང་འབྲས་བྱང་ཆུབ་ཆེན་པོ་འབྱུང་བའི་ཕྱིར། ཚིག་དོན་འབྱེད་པ་ལ། གཞན་གྱི་རྒྱུད་སྦྱོང་བ་དང༌། རང་གི་རྒྱུད་སྦྱོང་བ་གཉིས། དང་པོ་ལ། ལམ་སྟོན་པའི་སྒོ་ནས་བྱང་ཆུབ་ལ་འགོད་པ་དང༌། ལུང་གི་ཆོས་སྟོན་པའི་སྒོ་ནས་བྱང་ཆུབ་ལ་འགོད་པ་གཉིས། དང་པོ་ནི། བྱང་སེམས་མཐོང་ལམ་པས་དུས་ལ་བབ་པ་ན། སྐལ་བ་ཇི་ལྟ་བ་བཞིན་དུ། དྲི་མ་ཟད་དང་མི་སྐྱེ་བའི་ཞེས་སོགས་ཀྱི་སྐབས་སུ་འཆད་པར་འགྱུར་བའི་མཚན་ཉིད་ཅན་གྱི་བྱང་ཆུབ་ཆེན་པོ་ལ་རབ་ཏུ་འགོད་དོ། །གང་ན། རང་གི་གདུལ་བྱ་གཞན་དག་གོ །གང་གི་སྒོ་ནས། མཐོང་ལམ་གྱི་ལམ་སྟོན་པའི་སྒོ་ནས་སོ། །མདོར་ན། བྱང་སེམས་མཐོང་ལམ་པས་དུས་ལ་བབ་པ་ན་རང་གི་གདུལ་བྱ་གཞན་ལ་ལམ་སྟོན་པའི་སྒོ་ནས་བྱང་ཆུབ་ཆེན་པོ་ལ་འགོད་པའི་བསོད་ནམས་ཀྱི་ 

༼༥༡༢༽ ཚོགས་ཆོས་ཅན། རང་འབྲས་བྱང་ཆུབ་ཆེན་པོའི་རྒྱུ་གཅིག་ཡིན་ཏེ། དེ་ལ་ཕན་བཏགས་སྟོབས་ཀྱིས་དེའི་རྗེས་སུ་འགྲོ་ལྡོག་བྱ་ས་ཡིན་པའི་ཕྱིར། གཉིས་པ་ནི། བྱང་སེམས་མཐོང་ལམ་པས་བྱང་ཆུབ་ཆེན་པོ་དེའི་རྒྱུར་གཞུང་ཤེར་ཕྱིན་དུས་ལ་བབ་པ་ན་སྐལ་པ་ཇི་ལྟ་བ་བཞིན་ཡང་དག་པར་སོ་སོར་མ་འདྲེས་པར་ཡོངས་སུ་གཏོད་དོ། །གང་ལ་ན་རང་གི་གདུལ་བྱ་དེ་དག་ལའོ། །གང་གི་སྒོ་ནས་ན་ཡང་དག་པའི་ཚིག་དང་དོན་དང་མན་ངག་ལ་སོགས་པའི་སྒོ་ནས་སོ། །མདོར་ན་བྱང་སེམས་མཐོང་ལམ་པས་རང་གི་གདུལ་བྱ་ལ་དུས་ལ་བབ་པ་ན་བྱང་ཆུབ་ཀྱི་རྒྱུར་ཡང་དག་པའི་ཚིག་ལ་སོགས་པའི་སྒོ་ནས་གཞུང་ཤེར་ཕྱིན་གཏོད་པའི་བསོད་ནམས་ཀྱི་ཚོགས་ནི་བྱང་ཆུབ་ཆེན་པོའི་རྒྱུ་གཉིས་པ་ཡིན་ནོ། །ངག་དོན་རིགས་འགྲེའོ། །གཉིས་པ་ནི། བྱང་སེམས་མཐོང་ལམ་པས་བྱང་ཆུབ་ཆེན་པོ་དེ་འཐོབ་པར་བྱེད་པའི་རྒྱུར་ཡུམ་སྟོང་ཉིད་སྙིང་རྗེའི་སྙིང་པོ་ཅན་རང་གིས་སྒོམ་པ་དང༌། གཞན་ལ་སྟོན་པ་ནི་སྟོང་གསུམ་གྱི་སེམས་ཅན་ཐམས་ཅད་ཉན་ཐོས་དགྲ་བཅོམ་པར་གྱུར་པ་དེ་དག་གི་སྦྱིན་པ་ལ་སོགས་པའི་བསོད་ནམས་ཡོད་ན། དེ་བས་ཀྱང་བསོད་ནམས་ཆེས་མང་བའི་མཚན་ཉིད་ཅན་ཡིན་ལ། དེ་ནི་བྱང་ཆུབ་ཆེན་པོའི་རྒྱུ་གསུམ་པ་ཡིན་ནོ། །མདོར་ན། དེ་ལྟ་བུའི་རྒྱུ་གསུམ་པོ་ཆོས་ཅན། རང་འབྲས་བྱང་ཆུབ་ཆེན་པོ་བསྐྱེད་ནུས་སུ་བྱེད་པའི་བར་ཆད་མེད་པའི་རྒྱུ་ཡིན་ཏེ། རང་ ༼༥༡༣༽ འབྲས་བྱང་ཆུབ་ཆེན་པོ་གདོན་མི་ཟ་བ་བསྐྱེད་བྱེད་ཡིན་པའི་ཕྱིར། གཉིས་པ་ལ་མཚམས་སྦྱར་བ་ནི། དྲི་མ་ཟད་དང་མི་སྐྱེ་བའི། །ཞེས་སོགས་ཀྱི་ཚིགས་བཅད་གཅིག་ཆོས་ཅན། ཁྱོད་ཀྱིས་བྱང་ཆུབ་ཆེན་པོ་བསྟན་པ་དགོས་པ་ཡོད་དེ། ཁྱོད་ཀྱིས་བྱང་ཆུབ་ཆེན་པོ་བསྟན་པས་བྱང་ཆུབ་ཀྱི་དོན་ནུ་མཐོང་ལམ་རྒྱུ་དེ་ལྟ་བུ་དང་བཅས་པས་སྐྱེད་པར་བཞེད་པའི་བསྐྱེད་བྱ་བྱང་ཆུབ་ཆེན་པོ་དེ་གང་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ནི།

ཡང་དག་པ་ཇི་ལྟ་བ་བཞིན་གྱི་ཆོས་ཀྱི་སྐུ་ལ་སོགས་པ་སྐུ་བཞིའི་བདག་ཉིད་ཆོས་ཐམས་ཅད་ཕྱིན་ཅི་མ་ལོག་པར་རྟོགས་པའི་ཡེ་ཤེས་ཆོས་ཅན། བྱང་ཆུབ་ཆེན་པོ་ཡིན་པར་བརྗོད་དེ། སྒྲིབ་གཉིས་ཀྱི་དྲི་མ་རྣམས་གདོད་མ་ནས་ཟད་མི་སྐྱེ་ཤེས་པའི་ཡེ་ཤེས་མཐར་ཐུག་ཡིན་པའི་ཕྱིར། ཟད་མི་སྐྱེ་ཤེས་པ་ནི་ཇི་ལྟ་བུ། ཅི་ནང་གི་མུ་སྟེགས་པ་དང་འདྲ་བ་མ་ཡིན་ནམ་ཞེ་ན། མ་ཡིན་ཏེ། དྲི་མ་གདོད་མ་ནས་ཟད་པ་འགག་པ་མེད་པར་ཤེས་པའི་ཕྱིར། གོ་རིམ་བཞིན་དུ་ཟད་པ་ཤེས་པ་ཡིན་ལ། གདོད་མ་ནས་སྐྱེ་བ་མེད་པར་ཤེས་པའི་ཕྱིར་མི་སྐྱེ་བ་ཤེས་པ་ཡིན་པར་ཤེས་པར་བྱའོ། །དྲི་མ་གདོད་མ་ནས་འགག་སྐྱེ་མེད་པར་ཅིས་འགྲུབ་ཅེ་ན། སྤྱིའི་མཚན་ཉིད་ཀྱིས་ནམ་མཁའ་བཞིན་དུ་འགག་སྐྱེ་མེད་པར་སྒྲུབ། ཁྱད་པར་ལ་དཔྱོད་པའི་རིགས་པས་ ༼༥༡༤༽ ནམ་མཁའི་པད་མ་བཞིན་དུ་འགག་སྐྱེ་མེད་པར་སྒྲུབ་པའོ། །དང་པོ་ནི། དངོས་སྨྲ་བས་སྐྱེས་པ་དང་མ་སྐྱེས་པ་ཉིད་དུ་བཏགས་པའི་ཆགས་སོགས་ཉོན་མོངས་པ་དང་འཁོར་གསུམ་དུ་རྟོག་པ་ཤེས་བྱའི་སྒྲིབ་པའི་དྲི་མ་རྣམས་ཆོས་ཅན། གདོད་མ་ནས་སྔར་ཡོད་འགག་པ་དང་སྔར་མེད་གསར་དུ་སྐྱེ་བ་མེད་དེ། ཡིན་ལུགས་ལ་ཆོས་ཀྱི་དབྱིངས་ཀྱི་ངོ་བོ་ཡིན་པའི་ཕྱིར། དཔེར་ན་ནམ་མཁའ་བཞིན་ནོ། །རྟགས་ནི་དབུས་དང་མཐའ་རྣམ་པར་འབྱེད་པ་ལས། ཆོས་ཀྱི་དབྱིངས་ལས་མ་གཏོགས་པར། །འདི་ལྟར་ཆོས་ཡོད་མ་ཡིན་ཏེ། །ཞེས་འབྱུང་བས་གྲུབ་བོ། །གཉིས་པ་ནི། ཆོས་ཅན། ཆོས་འདྲ། ངོ་བོ་ལ་དཔྱོད་པ་གཅིག་དང་དུ་བྲལ། རྒྱུ་ལ་དཔྱོད་པ་རྡོ་རྗེ་གཟེགས་མ། འབྲས་བུ་ལ་དཔྱོད་པ་ཡོད་མེད་སྐྱེ་འགོག་རྒྱུ་འབྲས་གཉིས་ཀ་ལ་དཔྱོད་པ་མུ་བཞི་སྐྱེ་འགོག ངོ་བོ་རྒྱུ་འབྲས་ཐམས་ཅད་ལ་དཔྱོད་པ་རྟེན་འབྲེལ་ཀྱི་རིགས་པས་དོན་ལ་འཐད་པའི་དངོས་པོར་གྲུབ་པ་མེད་པས་སོ། །དཔེར་ན་ནམ་མཁའི་པད་མ་བཞིན་ནོ། །རིགས་པ་རྣམས་ནི། ཆོས་ཅན། དོན་ལ་འཐད་པའི་དངོས་པོ་མེད་དེ། བདེན་པའི་གཅིག་དང་དུ་མ་དང་བྲལ་བའི་ཕྱིར།

ཆོས་ཅན། ཆོས་འདྲ། རང་དང༌། གཞན་དང༌། གཉིས་ཀ་དང༌། རྒྱུ་མེད་ལས་མི་སྐྱེ་བའི་ཕྱིར། ཆོས་ཅན། ཆོས་འདྲ། དོན་དམ་པར་ཡོད་པ་ཡང་མི་སྐྱེ་མེད་པ་ཡང་མི་སྐྱེ་བས་སོ། །ཆོས་ཅན། ཆོས་འདྲ། དོན་དམ་པར་རྒྱུ་གཅིག་གིས་འབྲས་བུ་གཅིག་དང་དུ་མ་མི་སྐྱེད། རྒྱུ་ ༼༥༡༥༽ དུ་མས་འབྲས་བུ་གཅིག་དང་དུ་མ་མི་སྐྱེད་བས་སོ། །ཆོས་ཅན། ཆོས་འདྲ། རྟེན་འབྲེལ་ཡིན་པས་སོ། །བརྒལ་ལན་ལ། རྒོལ་བ་ནི། ནང་གི་མུ་སྟེགས་པ་གང་དག་ན་རེ། གདོད་མ་ནས་ཟད་སྐྱེ་མེད་པ་མི་འཐད་དེ། སྒྲིབ་གཉིས་ཀྱི་དངོས་པོ་སྐྱེས་ཟིན་འཇིག་པ་ལ་བསམས་ནས་སྐྱེས་ཟིན་ཟད་པ་དེ་ཟད་པ་བདེན་པ་བ་ཡིན་ལ། སྒྲིབ་གཉིས་ཀྱི་དངོས་པོ་ཕྱིས་འབྱུང་མི་སྐྱེ་བ་ལ་བསམས་ནས་གཉེན་པོ་སྒྲིབ་གཉིས་ཕྱིས་འབྱུང་མི་སྐྱེ་བར་བྱས་པ་དེ་མི་སྐྱེ་བ་བདེན་པ་བ་ཡིན་ལ། སྐྱེས་ཟིན་ཟད་ལ་ཟད་དོ་སྙམ་པའི་ཤེས་པ་ནི་ཟད་པ་ཤེས་པ། ཕྱིས་འབྱུང་མི་སྐྱེ་བ་ལ་མི་སྐྱེ་བའོ་སྙམ་པའི་ཤེས་པ་ནི་མི་སྐྱེ་བ་ཤེས་པ་ཡིན་པར་བརྗོད་ཅིང༌། བྱང་ཆུབ་ཀྱང་དེ་ལྟ་བུའི་ཟད་མི་སྐྱེ་ཤེས་པ་ཡིན་པར་བརྗོད་ཅིང་རང་ལུགས་སུ་འཇོག་གོ་ཞེས་ཟེར་རོ། །གཉིས་པ་ལན་ལ། ཆོས་ཉིད་ཀྱི་རིགས་པའི་སྒོ་ནས་དགག ཁས་བླངས་ནང་འགལ་བརྗོད་པའི་སྒོ་ནས་དགག་པ་གཉིས། དང་པོ་ལ། མཚམས་སྦྱར་བ་ནི། ཤེས་བྱ་ཆོས་ཅན། དྲི་མ་སྐྱེས་ཟིན་ཟད་པ་བྱས་པའི་ཟད་པ་བདེན་པ་དང༌། ཕྱིས་འབྱུང་མི་སྐྱེ་བར་བྱས་པའི་མི་སྐྱེ་བ་བདེན་པ་བ་ཤེས་པའི་བྱང་ཆུབ་ཆེན་པོ་དེ་རུང་བ་མིན་པར་ཐལ། ཟད་པ་ ༼༥༡༦༽ དང་མི་སྐྱེ་བ་བདེན་པ་བ་མེད་པས་དེ་མེད་དེ། གང་གི་ཕྱིར་ན། དཔྱད་ན་སྐྱེ་འགག་མ་གྲུབ་པའི་ཕྱིར་ཞེས་བར་སྐབས་ཀྱི་ཚིགས་སུ་བཅད་པས་གསུངས་པ་འཆད་དོ། །ཚིག་དོན་འབྱེད་པ་ནི། དངོས་པོ་ཀུན་རྫོབ་པ་ལ་དེ་ལས་ལོག་པར་མངོན་པར་ཞེན་པ་ནང་གི་མུ་སྟེགས་པ་ཁྱེད་ཀྱིས་མཐོང་ལམ་བསྒོམས་པའི་སྟོབས་ཀྱིས་ཟད་མི་སྐྱེའི་འགོག་པ་བདེན་པ་འཐོབ་པ་མི་འཐད་དེ།

རྒྱུ་མཚན་འདི་ལྟར། ཤེས་བྱ་ཆོས་ཅན། མཐོང་ལམ་བསྒོམས་པའི་སྟོབས་ཀྱིས་མཐོང་སྤངས། རྣམ་པར་རྟོག་པ་དང་ཉོན་མོངས་པའི་རིགས་སྐྱེས་ཟིན་ཟད་པ་དང༌། ཕྱིས་འབྱུང་མི་སྐྱེ་བར་བྱས་པའི་སྐྱེ་མེད་ཀྱི་འགོག་པ་བདེན་པ་བ་ཅི་ཞིག་འཐོབ་སྟེ། ཅུང་ཟད་ཀྱང་འཐོབ་པ་མེད་པར་ཐལ། སྐྱེས་ཟིན་ཟད་པ་དང༌། ཕྱིས་འབྱུང་སྐྱེ་བ་ལ་གེགས་བྱེད་པའི་མཚན་ཉིད་ཅན་གྱི་འགོག་པ་དོན་དམ་པར་མེད་པ་དེ་བཞིན་ཉིད་ཀྱི་རང་བཞིན་ཡིན་པའི་ཕྱིར། རྒྱུ་མཚན་དེའི་ཕྱིར་ཁོ་བོ་ཅག་གི་དབུ་མའི་གཞུང་ལུགས་ནས་བཤད་པ་སྟོང་ཉིད་སྙིང་རྗེའི་སྙིང་པོ་ཅན་གྱི་ལམ་ཁོ་ན་བྱང་ཆུབ་ཆེན་པོའི་ལམ་ཡིན་པར་རིགས་པས་དེ་ཁས་བླང་བར་བྱའོ་སྙམ་དུ་བྱམས་པས་དགོངས་པ་ཡིན་ནོ། །གཉིས་པ་ལ། མཚམས་སྦྱར་བ་ནི། དངོས་པོ་བདེན་པ་མེད་པ་དེ་ལྟ་མ་ཡིན་ཏེ། དངོས་པོ་ཡང་དག་པར་ཡོད་པར་ཁས་ལེན་ན་བཅོམ་ལྡན་འདས་ཀྱིས་སྒྲིབ་གཉིས་རྣམ་པ་ཐམས་ཅད་དུ་སྤངས་བར་ཁས་ལེན་པ་ནི་ངོ་མཚར་བ་སྟེ་མཁས་པས་བཞད་གད་ཀྱི་གནས་ཡིན་ཏེ། ཕན་ ༼༥༡༧༽ ཚུན་འགལ་བའི་དོན་ཁས་བླངས་པའི་ཕྱིར་ཞེས་བར་སྐབས་ཀྱི་ཚིགས་སུ་བཅད་པས་གསུངས་པ་འཆད་དོ། །བསྡུས་དོན་ནི། ཤེས་བྱ་ཆོས་ཅན། ནང་གི་མུ་སྟེགས་པ་གཞན་གྱི་གཟུགས་སོགས་ཀྱི་དངོས་པོ་རྣམས་ཀྱང་བདེན་པར་ཡོད་ལ། སྟོན་པ་སངས་རྒྱས་ཀྱི་ཤེས་སྒྲིབ་ཟད་པར་སྤངས་པར་དམ་བཅས་པ་དེ་མཁས་པས་བཞད་གད་ཀྱི་གནས་ཡིན་ཏེ། དངོས་པོ་བདེན་པ་བ་ཡོད་ན་སངས་རྒྱས་ཀྱིས་ཤེས་སྒྲིབ་ཟད་པར་སྤངས་པ་འགལ་བའི་ཕྱིར་ཏེ། ཤེས་སྒྲིབ་སྤོང་བ་ལ་ཆོས་ཐམས་ཅད་རང་བཞིན་མེད་པར་ཤེས་དགོས་པའི་ཕྱིར། ཀྱང་ཡང་གཉིས་ནི་ཕན་ཚུན་སྡུད་པའོ། །ཚིག་དོན་འབྱེད་པ་ལ། གཞན་གྱི་བརྟགས་པའི་བདེན་དངོས་མི་འཐད་པར་སྒྲུབ། བདེན་དངོས་འཐད་ན་གཉེན་པོས་བྱ་བ་མི་བྱེད་པར་འགྱུར། ཁས་བླངས་ནང་འགལ་བརྗོད་པ་དངོས་དང་གསུམ། དང་པོ་ལ། སྐྱེ་འཇིག་བྱེད་པའི་རྟགས་ཀྱིས་མང་བཀུར་བ་སོགས་ཀྱིས་བཏགས་པའི་བདེན་དངོས་མི་འཐད་པར་བསྒྲུབས་ཏེ་བདག་མེད་དུ་གཏན་ལ་དབབ།

ལྷན་གཅིག་དམིགས་ངེས་ཀྱི་རྟགས་ཀྱིས་ཉན་ཐོས་སྡེ་གཉིས་ཀྱིས་བཏགས་པའི་བདེན་དངོས་མི་འཐད་པར་བསྒྲུབས་ཏེ་སེམས་ཙམ་དུ་གཏན་ལ་དབབ། གཟུང་བ་མེད་པའི་རྟགས་ཀྱིས་རྣམ་བདེན་པས་བཏགས་པའི་བདེན་དངོས་མི་འཐད་པར་བསྒྲུབས་ཏེ་གཟུང་འཛིན་གཉིས་མེད་དུ་གཏན་ལ་དབབ། རྟེན་འབྲེལ་གྱི་རྟགས་ཀྱིས་རྣམ་རྫུན་པས་བཏགས་པའི་བདེན་དངོས་མི་འཐད་པར་བསྒྲུབས་ཏེ་མཐའ་བྲལ་དུ་གཏན་ལ་དབབ་པ་ ༼༥༡༨༽ བཞི་ལས། དང་པོ་ནི། དངོས་སྨྲ་བ་གཞན་གྱིས་བདེན་དངོས་ཡོད་པར་འདོད་པ་དེ་ལ་དེའི་ནང་ནས། ཕྱི་རོལ་པས་ཕུང་པོ་ལྔ་ལས་རྫས་ཐ་དད་པའི་རྟག་གཅིག་རང་དབང་ཅན་གྱི་བདག་ཡོད་པར་འདོད། འཕགས་པ་མང་པོས་བཀུར་བའི་སྡེ་པ་ཁ་ཅིག་གིས་ཕུང་པོ་ལྔ་བདག་ཏུ་འདོད། ཁ་ཅིག་གིས་སེམས་ཉིད་བདག་ཏུ་འདོད། ཁ་ཅིག་གིས་ཕུང་པོ་དང་དེ་ཉིད་དང་གཞན་དུ་བརྗོད་དུ་མེད་པའི་བདག་རྫས་ཡོད་འདོད་པས། དེ་རྣམས་མི་འཐད་པར་སྒྲུབ་པ་ནི། ཕུང་པོ་ལྔ་ཆོས་ཅན། གང་ཟག་གི་བདག་ཏུ་མེད་དེ། ཁྱོད་སྐྱེ་འཇིག་བྱེད་པའི་ཕྱིར་དང༌། རྟེན་འབྲེལ་ཡིན་པའི་ཕྱིར། ཁྱབ་སྟེ། གང་ཟག་གི་བདག་དེའི་ངོ་བོ་སྐྱེ་བ་དང་འཇིག་པས་སྟོང་པའི་ཕྱིར། ཕུང་ཁམས་སྐྱེ་མཆེད་རྣམས་ཆོས་ཅན། ཁྱོད་གང་ཟག་གི་བདག་ཏུ་མེད་དེ། ཁྱོད་ལ་ཡང་དག་པར་དམིགས་ཏེ་གང་ཟག་གི་བདག་མེད་པར་ངེས་པར་བྱས་ནས་བསྒོམས་པས་སྒོམ་པ་ཡོངས་སུ་རྫོགས་པ་ན་ཁྱོད་ལ་གང་ཟག་གི་བདག་ཏུ་མངོན་པར་ཞེན་པ་བོར་ནས་ཁྱོད་གང་ཟག་གི་བདག་མེད་དེས་དབེན་པར་མངོན་ཏུ་འགྱུར་བའི་ཕྱིར། འདིར་ཉན་ཐོས་མདོ་སྡེ་པའི་ལྟ་སྒོམ་སྤྱོད་འབྲས་དང་སྦྱར་ན། ལྟ་ཡུལ་བདག་མེད་དུ་གཏན་ལ་དབབ། ལྟ་སྒོམ་སྤྱོད་འབྲས་ཀྱི་ངོ་བོ་ངོས་གཟུང་པའོ། །དང་པོ་ནི་སྔར་བཞིན་ལ། ལྟ་བའི་ངོ་བོ་ནི། མདོ་སྡེའི་རྗེས་སུ་འབྲངས་ནས་དམིགས་ཡུལ་ཕུང་ཁམས་སྐྱེ་མཆེད་ལ་དམིགས་ཏེ་ཕྱི་རོལ་ ༼༥༡༩༽ གྱི་དོན་ལྐོག་ན་མོ་དང་སེམས་ཀྱི་སྐད་ཅིག་བདེན་ཅིང༌། དུས་གསུམ་རྫས་སུ་མ་གྲུབ་པ་དང་རྟག་གཅིག་རང་དབང་ཅན་གྱི་གང་ཟག་གི་བདག་མེད་པར་རྟོགས་པའི་ཤེས་རབ་དེ་ཉན་ཐོས་མདོ་སྡེ་པའི་ལྟ་བ།

དེ་ལྟར་རྟོགས་ནས་རྩེ་གཅིག་ཏུ་ཡིད་ལ་བྱེད་པའི་ཏིང་ངེ་འཛིན་ནི་ཉན་ཐོས་མདོ་སྡེ་པའི་སྒོམ། དེ་ལྟར་བལྟས་ཤིང་བསྒོམས་པས་ཕུང་ཁམས་སྐྱེ་མཆེད་རྣམས་ལ་རྟག་གཅིག་རང་དབང་ཅན་གྱི་གང་ཟག་གི་བདག་དུ་མངོན་པར་ཞེན་པ་བོར་ནས་དེས་དབེན་པར་རྟོགས་པ་འབྲས་བུའོ། །སྤྱོད་པ་ནི་རང་དོན་དུ་ཚུལ་ཁྲིམས་སྲུང་བ་དང་སྦྱིན་སོགས་ལ་སྤྱོད་དོ། །རང་དོན་མྱང་འདས་ཡིད་ལ་བྱེད་པས་དམིགས་ཡུལ་ཕུང་ཁམས་སྐྱེ་མཆེད་ལ་དམིགས་ཏེ་བདག་མེད་པར་རྟོགས་པའི་ཐེག་པ་ཆུང་ངུའི་ཤེས་རབ་དེ། ལམ་ཞུགས་ཀྱི་ཉན་ཐོས་ཆེན་པོའི་ལྟ་བ། དེ་ལྟར་རྟོགས་ནས་རྩེ་གཅིག་ཏུ་ཡིད་ལ་བྱེད་པའི་ཐེག་པ་ཆུང་ངུའི་རྣལ་འབྱོར་དེ་ལམ་ཞུགས་གྱི་ཉན་ཐོས་ཆེན་པོའི་སྒོམ། དེ་ལྟར་བལྟས་ཤིང་བསྒོམས་པས་ཕུང་ཁམས་སྐྱེ་མཆེད་རྣམས་ལ་བདག་ཏུ་མངོན་པར་ཞེན་པ་བོར་ནས་དེས་དབེན་པར་རྟོགས་པ་འབྲས་བུའོ། །སྤྱོད་པ་ནི། རང་དོན་དུ་སྦྱིན་སོགས་དྲུག་དང༌། དགེ་བ་བཅུ་དང༌། སྦྱངས་པའི་ཡོན་ཏན་བཅུ་གཉིས་སོགས་སྤྱོད་དོ། །གཉིས་པ་ནི། བདེན་དངོས་འདོད་པ་རྣམས་ཀྱི་ནང་ནས་མདོ་སྡེ་པ་ན་རེ། ཕྱི་རོལ་གྱི་དོན་བདེན་པ་བ་ཡོད་དོ་ཅེ་ན། དེ་མི་འཐད་པར་སྒྲུབ་པ་ནི། ཤེས་བྱ་ཆོས་ཅན། གཟུགས་སོགས་སུ་སྣང་བ་འདི་ ༼༥༢༠༽ ནི་སེམས་ཙམ་ཁོ་ན་ཡིན་གྱི་ཕྱི་རོལ་ཕྱི་དོན་མེད་དེ། གཟུང་བྱ་སྔོན་པོ་སོགས་སུ་སྣང་བ་དང་དེ་འཛིན་གྱི་བློ་གཉིས་ལྷན་ཅིག་དམིགས་ངེས་ཡིན་པའི་ཕྱིར། ཡང་ཆོས་ཅན། ཆོས་འདྲ། ཕུང་ཁམས་སྐྱེ་མཆེད་ལ་དམིགས་ཏེ་འདི་ནི་སེམས་ཙམ་ཁོ་ན་ཡིན་གྱི་ཕྱི་རོལ་གྱི་དོན་དུ་མེད་པར་ངེས་པར་བྱས་ནས་རྩེ་གཅིག་ཏུ་ཡིད་ལ་བྱེད་ཅིང་བསྒོམས་པས། སྒོམ་པ་རྫོགས་པ་ན་གཟུགས་སོགས་སུ་སྣང་བ་ལ་འཛིན་པའི་རྣམ་པ་ཅན་གྱི་སེམས་སུ་མངོན་པར་ཞེན་པ་མ་བོར་བའི་སྒོ་ནས་ཕུང་ཁམས་སྐྱེ་མཆེད་རྣམས་ལ་ཕྱི་རོལ་གྱི་དོན་དུ་མངོན་པར་ཞེན་པ་སྤངས་པར་འགྱུར་བའི་ཕྱིར། འདིར་སེམས་ཙམ་རྣམ་བདེན་པའི་ལྟ་སྒོམ་སྤྱོད་འབྲས་དང་སྦྱར་ན།

ལྟ་ཡུལ་སེམས་ཙམ་དུ་གཏན་ལ་དབབ། ལྟ་སྒོམ་སྤྱོད་འབྲས་ཀྱི་ངོ་བོ་ངོས་གཟུང་བའོ། །དང་པོ་ནི། སྔར་བཞིན་ལ། གཉིས་པ་ནི། གཞན་དོན་དུ་རྣམ་མཁྱེན་ཡིད་ལ་བྱེད་པས་གཟུགས་སོགས་སུ་སྣང་བ་འདི་ནི་སེམས་ཙམ་དུ་བདེན་ཅིང་ཕྱི་རོལ་དོན་དུ་མེད་པར་རྟོགས་པའི་ཤེས་རབ་དེ་སེམས་ཙམ་རྣམ་བདེན་པའི་ལྟ་བ། དེ་ལྟར་རྟོགས་ནས་རྩེ་གཅིག་ཏུ་ཡིད་ལ་བྱེད་པའི་རྣལ་འབྱོར་དེ་སེམས་ཙམ་རྣམ་བདེན་པའི་སྒོམ། དེ་ལྟར་བལྟས་ཤིང་བསྒོམས་པས་སྒོམ་པ་རྫོགས་པ་ན་ཕུང་ཁམས་སྐྱེ་མཆེད་རྣམས་ལ་ཕྱི་རོལ་དོན་དུ་མངོན་པར་ཞེན་པ་སྤངས་པ་འབྲས་བུའོ། །སྤྱོད་པ་ནི་གཞན་དོན་དུ་སྦྱིན་སོགས་ལ་སྤྱོད་དོ། །གསུམ་པ་ནི། བདེན་དངོས་ཡོད་པར་འདོད་པ་རྣམས་ཀྱི་ནང་ ༼༥༢༡༽ ནས་སེམས་ཙམ་རྣམ་བདེན་པ་ན་རེ། གཟུང་བྱ་སྔོན་པོ་སོགས་སུ་སྣང་བ་འདི་སེམས་སུ་བདེན་ནོ་ཞེ་ན། དེ་མི་འཐད་པར་སྒྲུབ་པ་ནི། ཤེས་བྱ་ཆོས་ཅན། འཛིན་པ་སྔོན་པོ་སོགས་སུ་སྣང་བ་བདེན་པ་བ་མེད་དེ། གཟུང་བ་སྔོན་པོ་སོགས་བདེན་པ་བ་མེད་པའི་ཕྱིར། ཡང་ཆོས་ཅན། ཆོས་འདྲ། ཕུང་ཁམས་སྐྱེ་མཆེད་ལ་དམིགས་ཏེ་གཟུང་འཛིན་གཉིས་སུ་སྣང་བ་མེད་པའི་ཡེ་ཤེས་འདི་ཡང་དག་པར་ཡོད་པའི་ངོ་བོ་ཡིན་པར་ངེས་པར་བྱས་ནས་གཟུང་བ་མེད་ན་འཛིན་པ་མེད་པར་ངེས་པར་སེམས་པས་རྩེ་གཅིག་ཏུ་བསྒོམས་པས་སྒོམ་པ་རྫོགས་པ་ན་སྔོ་སོགས་སུ་སྣང་བ་ལ་འཛིན་པའི་རྣམ་པའི་མཚན་ཉིད་རྣམ་པར་རིག་པའི་སེམས་ཙམ་དུ་བདེན་པར་ཞེན་པ་དེ་ཡང་སྤངས་པར་འགྱུར་བའི་ཕྱིར། ལུང་གི་དོན་ནི། སྔོ་སོགས་སུ་སྣང་བ་ལ་ཕྱི་རོལ་དུ་ཞེན་པ་སྤངས་པར་མ་ཟད་ཅེས་པའོ། །སེམས་ཙམ་རྣམ་རྫུན་པའི་ལྟ་སྒོམ་སྤྱོད་འབྲས་དང་སྦྱར་ན། ལྟ་ཡུལ་གཟུང་འཛིན་གཉིས་མེད་དུ་གཏན་ལ་དབབ། ལྟ་སྒོམ་སྤྱོད་འབྲས་ཀྱི་ངོ་བོ་ངོས་གཟུང་བའོ། །དང་པོ་ནི་སྔར་བཞིན་ལ། གཞན་དོན་དུ་རྣམ་མཁྱེན་ཡིད་ལ་བྱེད་པ་གཟུང་འཛིན་གཉིས་སུ་སྣང་བ་མེད་པའི་ཡེ་ཤེས་ཡང་དག་པར་ཡོད་ཅིང༌།

སྔོ་སོགས་སུ་སྣང་བ་སེམས་སུ་མི་བདེན་པར་རྟོགས་པའི་ཤེས་རབ་དེ་སེམས་ཙམ་རྣམ་རྫུན་པའི་ལྟ་བ། དེ་ལྟར་རྟོགས་ནས་རྩེ་གཅིག་ཏུ་ངེས་པར་སེམས་པའི་རྣལ་འབྱོར་དེ་སེམས་ཙམ་རྣམ་རྫུན་པའི་སྒོམ། དེ་ལྟར་བལྟས་ཤིང་བསྒོམས་པས་སྒོམ་པ་རྫོགས་པ་ན་སྔོ་སོགས་ ༼༥༢༢༽ སུ་སྣང་བ་འདི་ལས་སེམས་ཙམ་དུ་བདེན་པར་ཞེན་པ་སྤངས་པ་འབྲས་བུའོ། །སྤྱོད་པ་ནི་སྔར་བཞིན་ནོ། །བཞི་པ་ནི། བདེན་དངོས་འདོད་པ་རྣམས་ཀྱི་ནང་ནས་སེམས་ཙམ་རྣམ་རྫུན་པ་ན་རེ། གཟུང་འཛིན་གཉིས་སུ་སྣང་བ་མེད་པའི་ཡེ་ཤེས་ཡང་དག་པར་ཡོད་དོ་ཞེ་ན། དེ་མི་འཐད་པར་སྒྲུབ་པ་ནི། སྔོ་སོགས་སུ་སྣང་བ་ཕྱི་རོལ་དོན་དུ་མེད་པ་དང་སེམས་སུ་བདེན་པར་མེད་པར་མ་ཟད། གཟུང་འཛིན་གཉིས་སུ་མེད་པའི་ཡེ་ཤེས་དེ་ཡང་ཆོས་ཅན། བདེན་པའི་ངོ་བོ་ཉིད་མེད་དེ། རྟེན་འབྲེལ་ཡིན་པའི་ཕྱིར། དཔེར་ན་སྒྱུ་མ་བཞིན་ནོ། །དེས་ན་སྣང་བ་སྣ་ཚོགས་པ་འདི་ཆོས་ཅན། ཡང་དག་པར་ན་མཐའ་གཅིག་ཏུ་དངོས་པོ་དང་དངོས་པོ་མེད་པ་དང་ཡོད་མེད་གཉིས་ཀ་དང་གཉིས་ཀ་མ་ཡིན་པར་བཏགས་པའི་ངོ་བོ་དང་བྲལ་བ་ཡིན་ཏེ། རྟེན་འབྲེལ་ཡིན་པའི་ཕྱིར། དཔེར་ན་ནམ་མཁའ་བཞིན་ནོ། །ཡང་ཆོས་ཅན། སྣང་བ་སྣ་ཚོགས་པ་འདི་མཐའ་བཞིར་བདེན་པར་མ་གྲུབ་སྟེ། སྣང་བ་སྣ་ཚོགས་པ་འདི་ལ་དམིགས་ཏེ་སྤྲོས་པའི་མཐའ་བཞི་དང་བྲལ་བར་ངེས་པར་བྱས་ནས་རྩེ་གཅིག་ཏུ་ཡིད་ལ་བྱེད་ཅིང་བསྒོམས་པས་སྒོམ་པའི་སྟོབས་གྲུབ་པ་ན་དཔེར་ན་བརྡ་ལ་བྱང་བའི་སྐྱེས་བུ་ཁ་ཅིག་ལ་ནོར་བུ་དང་དངུལ་དང་མེ་ལོང་དག་པའི་ནང་དུ་ཤར་བའི་གཟུགས་བརྙན་མཐོང་བ་ན་བདེན་མེད་ཏུ་ཤེས་པ་སྐྱེ་བ་བཞིན་དུ། སྒྲོ་འདོགས་སྐུར་འདེབས་ཀྱི་འཁྲུལ་པའི་རྒྱུ་བདེན་འཛིན་མཐའ་དག་སྤངས་པ་ཆོས་ 

༼༥༢༣༽ ཐམས་ཅད་བདེན་མེད་སྒྱུ་མ་ལྟ་བུར་སྣང་བའི་བློ་རྣམ་པར་མི་རྟོག་པ་སོ་སོ་རང་གིས་རིག་པར་བྱ་བ་ཡང་དག་པར་སྐྱེ་ལ། དེ་སྐྱེས་པ་ན་དེ་རྒྱུད་ལ་ལྡན་པའི་རྣལ་འབྱོར་པས་ཤེས་སྒྲིབ་བདེན་འཛིན་ཡང་དག་པར་སྤང་བས་སོ། །མདོར་ན། ཆོས་ཅན། ཆོས་འདྲ། སྣང་བ་སྣ་ཚོགས་པ་འདིར་དམིགས་ཏེ་སྤྲོས་པའི་མཐའ་བཞི་དང་བྲལ་བར་ངེས་པར་བྱས་ནས་བསྒོམས་པས་སྒོམ་པའི་སྟོབས་གྲུབ་པ་ན་རྣམ་པར་མི་རྟོག་པའི་ཡེ་ཤེས་སྐྱེས་ཏེ་ཤེས་སྒྲིབ་སྤོང་བའི་ཕྱིར། མདོར་ན། ཉན་ཐོས་སྡེ་པ་ཁ་ཅིག་རྟག་གཅིག་རང་དབང་ཅན་གྱི་བདག་ནི་སྐྱེ་འཇིག་གིས་སྟོང་པའི་ཕྱིར་ཕུང་ཁམས་སྐྱེ་མཆེད་རྣམས་རྟག་གཅིག་རང་དབང་ཅན་གྱི་བདག་ཏུ་མེད་པར་རྟོགས་ནས་རྩེ་གཅིག་ཏུ་ཡིད་ལ་བྱེད་ཅིང་བསྒོམས་པས་སྒོམ་པ་རྫོགས་པ་ན། དེ་རྣམས་ལ་རྟག་གཅིག་རང་དབང་ཅན་གྱི་བདག་ཏུ་མངོན་པར་ཞེན་པར་བོར་ནས། དེས་དབེན་པའི་ཕུང་པོ་དང་ཁམས་དང་སྐྱེ་མཆེད་རྟེན་འབྲེལ་སྐྱེ་བ་དང་འཇིག་པའི་ཆོས་ལ་ཡང་དག་པར་དམིགས་ཏེ། སེམས་ཙམ་རྣམ་བདེན་པ་སྣ་ཚོགས་གཉིས་མེད་པའི་ལྟ་སྒོམ་རྒྱུད་ལ་སྐྱེས་པ་ན་སྔོན་པོ་དངོས་སུ་སྣང་བ་དང་དེ་འཛིན་གྱི་བློ་གཉིས་ལྷན་ཅིག་དམིགས་ངེས་ཡིན་པའི་ཕྱིར། གཟུགས་ལ་སོགས་པར་སྣང་བ་འདི་ནི་སེམས་ཙམ་ཁོ་ན་ཡིན་གྱི་ཕྱི་རོལ་གྱི་དོན་དུ་མེད་པར་རྟོགས་ནས་རྩེ་གཅིག་ཏུ་ཡིད་ལ་བྱེད་ཅིང་བསྒོམས་པས་སྒོམ་པ་རྫོགས་པ་ན་གཟུགས་སོགས་སུ་སྣང་བ་ལ་འཛིན་ ༼༥༢༤༽ པའི་རྣམ་པ་ཅན་གྱི་སེམས་སུ་བདེན་ཞེན་མ་བོར་བར་གཟུགས་སོགས་སུ་སྣང་བ་ལ་ཕྱི་རོལ་དོན་དུ་མངོན་པར་ཞེན་པ་སྤངས་ཏེ། སེམས་ཙམ་རྣམ་རྫུན་པའི་ལྟ་སྒོམ་རྒྱུད་ལ་སྐྱེས་པ་ན་གཟུང་བ་མེད་ན་འཛིན་པ་མེད་པར་རྟོགས་ནས་རྩེ་གཅིག་ཏུ་ངེས་པར་སེམས་པས་ཡིད་ལ་བྱེད་ཅིང་བསྒོམས་པས་སྒོམ་པ་རྫོགས་པ་ན་གཟུགས་སོགས་སུ་སྣང་བ་ལ་འཛིན་པའི་རྣམ་པའི་མཚན་ཉིད་རྣམ་པར་རེག་པ་སེམས་ཙམ་ཏུ་ཞེན་པ་དེ་ཡང་བསལ་ཏེ།

གཟུང་འཛིན་གཉིས་སུ་སྣང་བ་མེད་པའི་ཡེ་ཤེས་འདི་ཡང་དག་པར་ཡོད་པའི་ངོ་བོ་ཡིན་པར་ངེས་པར་བྱས་ནས། དབུ་མའི་ལྟ་སྒོམ་རྒྱུད་ལ་སྐྱེས་པ་ན། གཟུགས་སོགས་སུ་སྣང་བ་ཕྱི་རོལ་དོན་དང་སེམས་སུ་མི་བདེན་པར་མ་ཟད། གཟུང་འཛིན་གཉིས་སུ་སྣང་བ་མེད་པའི་ཡེ་ཤེས་དེ་ཡང་རྟེན་འབྲེལ་ཡིན་པའི་ཕྱིར་སྒྱུ་མ་བཞིན་བདེན་པའི་ངོ་བོ་ཉིད་མེད་པ་སྟེ་ཡང་དག་མཐའ་གཅིག་ཏུ་དངོས་པོ་དང་དངོས་མེད་དང་གཉིས་ཀ་དང་གཉིས་ཀ་མ་ཡིན་པར་བཏགས་པའི་ངོ་བོ་དང་བྲལ་བ་ཡིན་པར་རྟོགས་ནས། རྩེ་གཅིག་ཏུ་ཡིད་ལ་བྱེད་ཅིང་བསྒོམས་པས་སྒོམ་པའི་སྟོབས་གྲུབ་པ་ན། དཔེར་ན་བརྡ་ལ་བྱང་བའི་སྐྱེས་བུ་ཁ་ཅིག་ལ་ནོར་དང༌། དངུལ་དང༌། མེ་ལོང་དག་པའི་ནང་དུ་ཤར་བའི་གཟུགས་བརྙན་མཐོང་བ་ན། བདེན་མེད་དུ་ཤེས་པ་སྐྱེ་བ་བཞིན་དུ་སྒྲོ་འདོགས་སྐུར་འདེབས་ཀྱི་འཁྲུལ་བའི་རྒྱུ་བདེན་འཛིན་མཐའ་དག་སྤངས་པ་ཆོས་ཐམས་ཅད་བདེན་མེད་སྒྱུ་མ་ལྟ་བུར་སྣང་བའི་བློ་རྣམ་པར་མི་རྟོག་པ་སོ་ ༼༥༢༥༽ སོ་རང་གིས་རིག་པར་བྱ་བ་ཡང་དག་པར་སྐྱེ་ལ། དེ་སྐྱེས་པ་ན་དེ་རྒྱུད་ལ་ལྡན་པའི་རྣལ་འབྱོར་པས་ཤེས་སྒྲིབ་ཡང་དག་པར་སྤོང་ངོ༌། །རྒྱུ་མཚན་དེའི་ཕྱིར་དངོས་པོ་བདེན་པར་ཡོད་ན་ཤེས་སྒྲིབ་སྤངས་པ་འགལ་བས་ནང་གི་མུ་སྟེགས་པས་དངོས་པོ་བདེན་པར་ཡོད་པ་དང་སངས་རྒྱས་ཀྱིས་ཤེས་སྒྲིབ་ཟད་པར་ཁས་བླངས་པ་ནི་བྱམས་པའི་བཞད་གད་ཀྱི་གནས་ཡིན་ནོ། །འདི་ནི་ཁོ་བོའི་ཁྱད་ཆོས་ཡིན་ནོ། །གཉིས་པ་ནི། ནང་གི་མུ་སྟེགས་པ་ན་རེ། དངོས་པོ་དང་དམ་དུ་མེད་པ་དེ་ལྟར་མ་ཡིན་ཏེ། གལ་ཏེ་སྐད་ཅིག་མའི་ཆོས་ཤེས་པ་རང་རིག་རང་གསལ་ཙམ་གྱི་ངོ་བོ་དང༌། ཤེས་བྱའི་མཚན་ཉིད་དུ་རྡུལ་ཕྲ་རབ་རྣམས་ཆོས་ཅན། དོན་དམ་པར་ཡོད་དེ། ཁྱོད་བདེན་མེད་དུ་རྟོགས་པའི་གཉེན་པོ་སྐྱེད་དུ་མེད་ཅིང༌། ཁྱོད་བདེན་པར་འཛིན་པའི་བློ་སྤང་དུ་མེད་པའི་ངོ་བོ་འཛིན་པའི་ཕྱིར། དཔེར་ན་དུས་ཐམས་ཅད་དུ་ནམ་མཁའ་རྫས་མེད་པ་ཙམ་གྱི་ངོ་བོ་འཛིན་པ་བཞིན་ནོ་ཞེ་ན།

ཤེས་པའི་སྐད་ཅིག་དང་རྡུལ་ཕྲ་རབ་རྣམས་བདེན་འཛིན་གྱི་བློ་དེ་དག་ཆོས་ཅན། གཉེན་པོ་རྣམ་པར་མི་རྟོག་པའི་ཡེ་ཤེས་བསྒོམས་པས་ཁྱོད་ལ་གནོད་པ་ཅུང་ཟད་ཀྱང་མེད་དེ། ཁྱོད་ཀྱི་གཉེན་པོ་བསྐྱེད་དུ་མེད་ཅིང༌། ཁྱོད་རང་སྤང་དུ་མེད་པའི་ངོ་བོ་འཛིན་པ་དེའི་ཚེ་སྟེ་དེའི་ཕྱིར་རོ། །དཔེར་ན་ནམ་མཁའ་བཞིན་ནོ། །གསུམ་པ་ནི། ནང་གི་མུ་སྟེགས་པ་གཞན་གྱིས་གཟུགས་སོགས་ཀྱི་ ༼༥༢༦༽ དངོས་པོ་རྣམས་ཀྱང་བདེན་པར་ཡོད་ལ། སྟོན་པ་བཅོམ་ལྡན་འདས་ཀྱིས་ཤེས་སྒྲིབ་རྣམ་པ་ཐམས་ཅད་དུ་སྤངས་པར་བརྗོད་པ་སྟེ་ཁས་ལེན་པ་གང་ཡིན་པ་དེ་ནི་ཆོས་ཅན། བྱམས་པ་ཁོ་བོས་བཞད་གད་མཛད་པ་ཡིན་ཏེ། ནང་ཕན་ཚུན་འགལ་བའི་དོན་ཁས་ལེན་པས་སོ། །ཤེས་བྱ་ཆོས་ཅན། དངོས་པོ་བདེན་པ་བ་ཡོད་ན། བཅོམ་ལྡན་འདས་ཀྱིས་ཤེས་སྒྲིབ་རྣམ་པ་ཐམས་ཅད་དུ་སྤངས་པ་འགལ་ཏེ། དངོས་པོ་བདེན་པ་ཡོད་ན་དངོས་པོར་མངོན་པར་ཞེན་པའི་ཕྱིན་ཅི་ལོག་མི་ལྡོག་པས་སོ། །ཆོས་ཅན། དངོས་པོ་བདེན་པ་ཡོད་ན་དངོས་པོར་མངོན་པར་ཞེན་པའི་ཕྱིན་ཅི་ལོག་མི་ལྡོག་སྟེ། དངོས་པོ་བདེན་པ་བ་ཡོད་ན་གཉེན་པོས་སྤང་བྱ་སྤོང་བའི་བྱ་བ་ཅུང་ཟད་ཀྱང་མི་བྱེད་པ་དེའི་ཕྱིར། གསུམ་པ་ལ་མཚམས་སྦྱར་བ་ནི། འདི་ལ་བསལ་བྱ་ཅི་ཡང་མེད། །ཅེས་སོགས་ཀྱི་ཚིག་བཅད་གཅིག་ཆོས་ཅན། ཁྱོད་ཀྱི་དོན་ལ་གནས་པའི་ཕྱོགས་བསྟན་པ་ལ་དགོས་པ་ཡོད་དེ། གོང་དུ་བསྟན་པ་དེ་ལྟར་དངོས་པོ་དོན་དམ་དུ་ཡོད་པར་འདོད་པའི་ཕྱོགས་བསལ་ནས་རང་བཞིན་གྱིས་ངོ་བོ་ཉིད་མེད་པའི་ཕྱོགས་བརྟན་པོར་མཛད་པའི་སྒོ་ནས་ཐར་པ་བྱང་ཆུབ་ཆེན་པོ་འདོད་པ་རྣམས་ཀྱིས་མཐའ་བྲལ་གྱི་ལྟ་བ་འདི་ཁོ་ན་ཁས་བླང་བར་བྱའོ་ཞེས་བསྟན་པའི་ཕྱིར་དུ། ཁྱོད་ཀྱིས་འཐད་པའི་ཕྱོགས་བསྟན་པའི་ཕྱིར། ཚིག་དོན་འབྱེད་པ་ལ་སློབ་དཔོན་ལྟར་ན། ཤེས་བྱ་ཆོས་ཅན། ཆོས་འདི་རྣམས་གང་ལ་ཡང་དོན་དམ་པར་སྐུར་པ་འདེབས་ ༼༥༢༧༽ པ་དང་སྒྲོ་འདོགས་པའི་ངོ་བོས་བསལ་བར་བྱ་བ་དང༌།

སྒྲོ་སྐུར་དང་བྲལ་བར་གསར་དུ་བཞག་པར་བྱ་བ་ཅུང་ཟད་ཀྱང་མེད་དེ། སྤྲོས་བྲལ་བསྒོམས་པས་བདེན་འཛིན་ལས་གྲོལ་བ་འཐད་པའི་ཕྱིར། ཁྱབ་པ་ཡོད་དེ། གང་གི་ཕྱིར་ན། བསལ་བཞག་བདེན་པ་བ་ཡོད་ན་དངོས་པོར་མངོན་པར་ཞེན་པ་ལས་གྲོལ་བ་མི་འཐད་པའི་ཕྱིར། འོ་ན་མེད་པའི་མཐར་ལྟུང་ངོ་ཞེ་ན། དབུ་མ་བ་ཆོས་ཅན། མེད་པའི་མཐར་མི་ལྟུང་སྟེ། དེ་ཁོ་ནར་བསལ་བཞག་མ་བྱས་པར་གཟུགས་ལ་སོགས་པ་རྟེན་ཅིང་འབྲེལ་བར་འབྱུང་བ་ཀུན་རྫོབ་ཏུ་ཡང་དག་པར་ཡོད་པའི་ངོ་བོ་ཉིད་འདི་ཉིད་ལ་དོན་དམ་པར་རང་བཞིན་མེད་པ་དང་སྟོང་པ་ཉིད་དང་མཚན་མ་མེད་པ་ལ་སོགས་པར་ཡང་དག་པའི་ངོ་བོར་བརྟག་པར་བྱས་ཏེ་བལྟ་བར་བྱེད་པའི་ཕྱིར། དེ་ལྟར་བལྟས་ཤིང་བསྒོམས་པས་སྒོམ་པ་རྫོགས་པ་ན། ཡང་དག་པའི་དོན་དེ་ཁོ་ན་ཉིད་མཐོང་བ་རྫོགས་པ་ན་ཕྱིན་ཅི་ལོག་བག་ཆགས་དང་བཅས་པ་ལྡོག་པས་ཤེས་སྒྲིབ་མཐའ་དག་ལས་རྣམ་པར་གྲོལ་བར་འགྱུར་རོ། །དཔེར་ན། སྒྱུ་མའི་གླང་པོས་སྒྱུ་མའི་གླང་པོ་གཞན་ཞིག་ཕམ་པར་བྱས་པ་བཞིན་དུའོ། །ངག་དོན་ནི། རྫོགས་པའི་སངས་རྒྱས་ཆོས་ཅན། ཤེས་སྒྲིབ་མཐའ་དག་ལས་གྲོལ་བ་ཡིན་ཏེ། ཡང་དག་པའི་དོན་དེ་ཁོ་ན་ཉིད་མངོན་སུམ་དུ་མཐོང་བ་རྫོགས་པའི་ཕྱིར། ཤཱནྟི་པ་ལྟར་ན། རྟེན་འབྲེལ་སྣ་ཚོགས་པ་འདི་ལ་བདག་གཉིས་སྔར་ཡོད་བསལ་བར་བྱ་བ་ཅི་ཡང་མེད་དེ། བདག་གཉིས་གདོད་མ་ནས་མེད་ ༼༥༢༨༽ པའི་ཕྱིར། བདག་མེད་གཉིས་སྔར་མེད་གསར་དུ་བཞག་པར་བྱ་བ་ཅུང་ཟད་ཀྱང་མེད་དེ། བདག་མེད་གཉིས་ལ་ཐོག་མ་དང་ཐ་མ་མེད་པའི་ཕྱིར། འོན་ཀྱང་ཡང་དག་པ་བདག་མེད་གཉིས་ལ་ཡང་དག་པ་ཕྱིན་ཅི་མ་ལོག་པ་གནས་ལུགས་ཇི་ལྟ་བ་བཞིན་དུ་བལྟའོ། །དེ་ལྟར་བལྟས་ཤིང་བསྒོམས་པས་གང་ཟག་ལ་བདག་མེད་པ་ཡང་དག་པའི་མཐའ་མཐོང་ན་ཉོན་མོངས་པའི་སྒྲིབ་པ་ལས་རྣམ་པར་གྲོལ་ལ། ཆོས་ལ་བདག་མེད་པ་ཡང་དག་པའི་མཐའ་མཐོང་ན་ཤེས་སྒྲིབ་ལས་རྣམ་པར་གྲོལ་བར་འགྱུར་རོ། །སྙིང་པོ་ནི། དབུ་མའི་ལྟ་བ་དང༌།

སྒོམ་པ་དང༌། འབྲས་བུ་གསུམ། དང་པོ་གཉིས་ལ། ཡུལ་མཐའ་བྲལ་དུ་གཏན་ལ་དབབ། ངོ་བོ་ངོས་གཟུང་བ་གཉིས། དང་པོ་ནི། གཞི་ལམ་རྣམ་པས་བསྡུས་པའི་རྟེན་འབྲེལ་སྣ་ཚོགས་པ་འདི་ཆོས་ཅན། ཁྱོད་ལ་དོན་དམ་པར་མི་མཐུན་ཕྱོགས་སྔར་ཡོད་བསལ་བར་བྱ་བ་དང་གཉེན་པོའི་ཕྱོགས་སྔར་མེད་གསར་དུ་བཞག་པར་བྱ་བ་ཅུང་ཟད་མེད་དེ། གདོད་མ་ནས་བླངས་དོར་དང་བྲལ་བའི་ཕྱིར། དེས་ན་བསལ་བཞག་གི་མཐའ་གཉིས་དང་བྲལ་བའི་རྟེན་འབྲེལ་སྣ་ཚོགས་པ་འདི་ཆོས་ཅན། དབུ་མ་པའི་ལྟ་སྒོམ་སྒོམ་གྱི་གཞི་ཡིན་ཏེ། དབུ་མ་པའི་ལྟ་སྒོམ་གྱིས་སྒྲོ་འདོགས་གཅད་པར་བྱ་བའི་རྟེན་ཡིན་པའི་ཕྱིར། གཉིས་པ་ནི། བྱང་སེམས་མཐོང་ལམ་པས་བསལ་གཞག་གི་མཐའ་གཉིས་དང་བྲལ་པའི་ཡང་དག་པ་རྟེན་འབྲེལ་སྣ་ཚོགས་པ་ཉིད་ལ་ཡང་ ༼༥༢༩༽ དག་པ་སྤྲོས་པའི་མཐའ་ཐམས་ཅད་དང་བྲལ་བར་བལྟ་ཞིང་སྒོམ་པའི་བྱང་སེམས་མཐོང་ལམ་པའི་ཤེས་རབ་མཚན་གཞི། དབུ་མ་པའི་ལྟ་བར་མཚོན། གཞན་དོན་དུ་རྣམ་མཁྱེན་ཡིད་ལ་བྱེད་པས་རྟེན་འབྲེལ་སྣ་ཚོགས་པ་འདི་སྤྲོས་པའི་མཐའ་མ་ལུས་པ་དང་བྲལ་བར་རྟོགས་པའི་སྟོང་ཉིད་སྙིང་རྗེའི་སྙིང་པོ་ཅན་གྱི་ཤེས་རབ་ཡིན་པ། བྱང་སེམས་མཐོང་ལམ་པའི་ཏིང་ངེ་འཛིན་མཚན་གཞི། དབུ་མ་པའི་སྒོམ་དུ་མཚོན། གཞན་དོན་དུ་རྣམ་མཁྱེན་ཡིད་ལ་བྱེད་པས་རྟེན་འབྲེལ་སྣ་ཚོགས་པའི་སྤྲོས་པའི་མཐའ་མ་ལུས་པ་དང་བྲལ་བར་རྟོགས་ནས་རྩེ་གཅིག་ཏུ་ཡིད་ལ་བྱེད་པའི་སྟོང་ཉིད་སྙིང་རྗེའི་སྙིང་པོ་ཅན་གྱི་རྣལ་འབྱོར་ཡིན་པའོ། །འབྲས་བུ་ནི། དེ་ལྟར་བལྟས་ཤིང་བསྒོམས་པས་ཡང་དག་པའི་དོན་དེ་ཁོ་ན་ཉིད་མངོན་སུམ་དུ་མཐོང་བ་རྫོགས་པ་ན་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་སངས་རྒྱས་དང༌། སྒྲིབ་གཉིས་བག་ཆགས་དང་བཅས་པ་ལས་རྣམ་པར་གྲོལ་བ་མི་གནས་པའི་མྱང་འདས་ཏེ་སྤངས་རྟོགས་གཉིས་མངོན་དུ་བྱེད་དོ། །བཞི་པ་ལ་མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་ཞར་ལ་བྱུང་བ་བརྗོད་ནས།

དེའི་རྗེས་སུ་རྣལ་མ་མཐོང་ལམ་རྩེ་སྦྱོར་བསྟན་པ་ལ་རྒྱུ་མཚན་ཡོད་དེ། ཞར་བྱུང་གོ་བ་ལ་དངོས་ ༼༥༣༠༽ གཞི་ཤེས་དགོས་པའི་ཕྱིར། ཚིག་དོན་འབྱེད་པ་ལ། སྤྱད་བྱ་ཕྱིན་དྲུག་དང༌། སྤྱོད་བྱེད་མཐོང་ལམ་རྩེ་སྦྱོར་དང༌། སྤང་བྱ་སྤངས་པའི་ཚུལ་དང་གསུམ། དང་པོ་ནི། སྦྱིན་སོགས་ཕར་ཕྱིན་དྲུག་པོ་དེ་དག་བསྡུས་སོ། །གང་དུ་ན། སོ་སོར་སྦྱིན་པ་ལ་སོགས་པ་རེ་རེའི་ནང་དུའོ། །ཇི་ལྟར་ན། སྔ་མ་གོ་སྒྲུབ་ཏུ་བཤད་པ་བཞིན་དུ་རེ་རེར་དྲུག་དྲུག་ཚང་བར་རོ། །དེ་རྣམས་གང་ན། སྦྱིན་པའི་ཕར་ཕྱིན་ལ་སྤྱོད་པ་ན་སྦྱིན་པ་གསུམ་གཏོང་ཞིང་དེའི་དགེ་བ་སེམས་ཅན་ཐམས་ཅད་དང་ཐུན་མོང་དུ་བྱས་ནས་མི་དམིགས་པའི་ཚུལ་གྱིས་རྣམ་མཁྱེན་དུ་བསྔོ་བ་དེ་སྦྱིན་པའི་ཕར་ཕྱིན་གྱི་སྦྱིན་པ། དེ་ལ་སྤྱོད་པ་ན་སེམས་ཅན་རྣམས་ལ་བྱམས་པས་ཟིན་པའི་ལུས་ངག་ཡིད་གསུམ་གྱི་ལས་ཉེ་བར་གནས་ཤིང་དེའི་དགེ་བ་སོགས་སྦྱིན་པའི་ཚུལ་ཁྲིམས། དེ་ལ་སྤྱོད་པ་ན་ལེན་པ་པོ་རྣམས་ཀྱིས་གཤེ་བ་ལ་སོགས་པ་བཟོད་ཅིང་དེའི་དགེ་བ་སོགས་སྦྱིན་པའི་བཟོད་པ། དེ་ལ་སྤྱོད་པ་ན། སྤྱིན་པ་གཏོང་བ་ལ་སྤྲོ་བ་མི་འདོར་ཞིང་ལུས་སེམས་གྱི་བརྩོན་འགྲུས་སྐྱེད་དེ། དེའི་དགེ་བ་སོགས་ནི་སྦྱིན་པའི་བརྩོན་འགྲུས། དེ་ལ་སྤྱོད་པ་ན་ཉན་རང་གིས་ཡིད་ལ་མི་བྱེད་པར་བསམ་གཏན་ལ་སྙོམས་པར་འཇུག་ཅིང་དེའི་དགེ་བ་སོགས་སྦྱིན་པའི་བསམ་གཏན། དེ་ལ་སྤྱོད་པ་ ༼༥༣༡༽ ན་སྦྱིན་པས་སེམས་ཅན་རྣམས་ལ་ཕན་གནོད་གང་དུ་ཡང་མི་རྟོག་པར་སྒྱུ་མ་ལྟ་བུའི་སེམས་ཀྱིས་ཉེ་བར་གནས་ཤིང་དེའི་དགེ་བ་སེམས་ཅན་ཐམས་ཅད་དང་ཐུན་མོང་དུ་བྱས་ནས་མི་དམིགས་པའི་ཚུལ་གྱིས་རྣམ་མཁྱེན་དུ་བསྔོ་བ་ནི་སྦྱིན་པའི་ཕར་ཕྱིན་གྱི་ཤེས་རབ་ཀྱི་ཕ་རོལ་ཏུ་ཕྱིན་པའོ། །དེ་བཞིན་དུ་ཚུལ་ཁྲིམས་སྲུང༌། བཟོད་པ་སྒོམ། བརྩོན་འགྲུས་རྩོམ། བསམ་གཏན་སྒྲུབ། ཤེས་རབ་སྒོམ་མོ། །གཉིས་པ་ནི། ཕྱིན་དྲུག་རེ་རེར་ཕྱིན་དྲུག་ཚང་བར་ཕན་ཚུན་བསྡུས་པ་གང་ཡིན་པ་དེ་བྱ་རྫོགས་ཀྱི་སྐད་ཅིག་མ་གཅིག་ལ་བྱང་སེམས་དབང་འབྲིང་གི་མཐོང་ལམ་སྡུག་བསྔལ་ལ་ཆོས་ཤེས་པའི་བཟོད་པ་སྐད་ཅིག་མ་གཅིག་གིས་བསྡུས་ནས་སྤྱོད་དོ། །དེས་ན་བྱང་སེམས་དབང་འབྲིང་གི་མཐོང་ལམ་སྡུག་བསྔལ་ལ་ཆོས་བཟོད་ཀྱི་རྩེ་སྦྱོར་གྱི་ངོ་བོར་གྱུར་པའི་སྦྱིན་སོགས་དྲུག་ཚན་དྲུག་ཡོད་པས་སུམ་ཅུ་རྩ་དྲུག་ཏུ་སྐྱེས་པ་དེ་ཆོས་ཅན།

རྩེ་སྦྱོར་སྟོན་པའི་སྐབས་འདིར་མཐོང་ལམ་རྩེ་སྦྱོར་ཡིན་ཏེ། ཕྱིན་དྲུག་རེ་རེར་དྲུག་དྲུག་ཚང་བར་སྤྱོད་པའི་བསྡུས་སྒོམ་རབ་ཏུ་གྱུར་པའི་བདེན་པ་མངོན་རྟོགས་ཀྱི་རྣལ་འབྱོར་ཡིན་པའི་ཕྱིར། ཕར་ཕྱིན་ནི་འཁོར་གསུམ་རྣམ་དག་ལ་ཕར་ཕྱིན་དུ་བྱས་པ་ཡིན་ནོ། །མཐོང་ལམ་སྡུག་བསྔལ་ལ་ཆོས་བཟོད་ཀྱིས་མཚན་ནས་གཞན་བཟོད་ཤེས་བཅོ་ལྔ་ཡང་ཡོད་དོ། ། ༼༥༣༢༽ གསུམ་པ་ནི། མཐོང་ལམ་རྩེ་སྦྱོར་ཆོས་ཅན། ཁྱོད་རྫོགས་པར་སྐྱེས་པ་ན་མཐོང་སྤོང་རྟོག་པ་སྐྱེད་པར་བྱེད་པའི་རྒྱུ་ཉོན་མོངས་པའི་བག་ཆགས་བརྒྱ་རྩ་བརྒྱད་སྤངས་པ་ཡིན་ཏེ། ཁྱོད་རྫོགས་པར་སྐྱེས་པ་ན་མཐོང་སྤང་གཟུང་འཛིན་གྱི་རྟོག་པ་བརྒྱ་རྩ་བརྒྱད་སྤངས་པས་སོ། །ཁྱབ་སྟེ། དེས་དེ་བསྡུས་ཤིང༌། དེ་སྤངས་པ་ན་དེ་སྤངས་པ་ཀུན་རྫོབ་པའི་རྟེན་འབྲེལ་ཆོས་ཉིད་ཀྱིས་འཐོབ་པས་སོ། །བརྒྱ་རྩ་བརྒྱད་དུ་ཇི་ལྟར་བྱས་པས་ཤེ་ན། རྟོག་པ་ལ་རྩ་བའི་དབྱེ་བ་གཟུང་རྟོག་གཉིས་འཛིན་རྟོག་གཉིས་དེ་བཞི་ལ། ཡན་ལག་གི་དབྱེ་བ་ཡུལ་གྱི་སྒོ་ནས་སོ་སོར་རྣམ་པ་དགུ་དགུར་ཕྱེ་ལ། ཉིང་ལག་གི་དབྱེ་བ་འདོད་ཁམས་ནས་སོ་དྲུག གཟུགས་ཁམས་ན་སོ་དྲུག གཟུགས་མེད་ཁམས་ན་སོ་དྲུག་གི་དབྱེ་བས་སོ། །ལྔ་པ་ལ་མཚམས་སྦྱར་བ་ནི། དེ་ནས་སེང་གེ་རྣམ་བསྒྱིངས་པའི། །ཞེས་སོགས་ཀྱི་ཚིགས་བཅད་ཆོས་ཅན། ཁྱོད་ཀྱིས་མཐོང་ལམ་གྱི་རྟོགས་པ་དེ་ལ་དབང་ཐོབ་པར་བྱ་བའི་ཕྱིར་མཉམ་རྗེས་སུ་ཡང་དང་ཡང་དུ་སྒོམ་པར་བྱེད་དོ་ཞེས་གསུངས་པ་ལ་དགོས་པ་ཡོད་དེ། ཁྱོད་ཀྱིས་དེ་ལྟར་ ༼༥༣༣༽ གསུངས་པས་དབང་ཐོབ་པ་ལ་ཡང་ཡང་དུ་གོམས་དགོས་པར་ཤེས་པའི་ཕྱིར། ཚིག་དོན་འབྱེད་པ་ལ་མཉམ་གཞག་ནི། མཐོང་ལམ་རྩེ་སྦྱོར་རྒྱུད་ལ་ལྡན་པའི་རྣལ་འབྱོར་པ་དེ་སྦྱིན་སོགས་དྲུག་ལྡན་དུ་སྤྱད་པའི་རྗེས་དེ་ནས་སྙོམས་འཇུག་ལ་དབང་ཐོབ་པར་བྱ་བའི་ཕྱིར་དུ་སེང་གེ་རྣམ་པར་བསྒྱིངས་པར་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་སོ། །མཐོང་ལམ་རྩེ་སྦྱོར་གྱི་ངོ་བོར་གྱུར་པའི་ཏིང་ངེ་འཛིན་ཆོས་ཅན།

སེང་གེ་རྣམ་པར་བསྒྱིངས་པ་ལྟ་བུ་ཡིན་ཏེ། རང་གི་སྤང་བྱ་སྒྲིབ་གཉིས་ཀྱི་འཇིགས་པ་མེད་ཅིང་དེ་རྣམས་འཇོམས་པར་བྱེད་པའི་ཕྱིར། རྗེས་ཐོབ་ནི། མཐོང་ལམ་རྩེ་སྦྱོར་རྒྱུད་ལ་ལྡན་པའི་རྣལ་འབྱོར་པ་དེ་ཏིང་ངེ་འཛིན་ལ་སྙོམས་པར་ཞུགས་ནས་དེ་ལས་ལངས་ཏེ། སྙོམས་འཇུག་ལས་དུས་ཕྱིས་རྗེས་ཐོབ་ཀྱི་གནས་སྐབས་སུ་རྟེན་འབྲེལ་གྱི་གནས་ལུགས་ལ་མཁས་པར་བྱ་བའི་ཕྱིར་དུ་རྟེན་འབྲེལ་བཅུ་གཉིས་ལ་ཡང་དག་པར་རྟོག་པར་བྱེད་དོ། །ཇི་ལྟར་ན། རང་རྒྱུ་མ་རིག་པའི་རྐྱེན་གྱིས་རང་འབྲས་འདུ་བྱེད་རྣམས་འབྱུང་ངོ་ཞེས་པ་ནས། སོགས་པ་རང་རྒྱུ་སྐྱེ་བའི་རྐྱེན་གྱིས་རྒ་ཤི་དང༌། མྱ་ངན་དང༌། སྨྲེ་སྔགས་འདོན་པ་དང༌། སྡུག་བསྔལ་བ་དང༌། ཡིད་མི་བདེ་བ་དང༌། འཁྲུགས་པ་རྣམས་འབྱུང་ངོ་ཞེས་པའི་བར་རྒྱུ་སྔར་བསྟན་ནས་འབྲས་བུ་ཕྱིས་འཆད་པ་རྒྱུ་འབྲས་སྐྱེ་བའི་རིམ་པ་དང་མཐུན་པས། ཀུན་ནས་ཉོན་མོངས་ཀྱི་རྟེན་འབྲེལ་ལུགས་དང་མཐུན་པ་དང༌། རྒ་ཤི་སོགས་འབྱུང་ངོ༌། །གང་ལས་ན་རང་རྒྱུ་སྐྱེ་བ་ལས་འབྱུང་ངོ་ཞེས་པ་ནས། 

༼༥༣༤༽ འདུ་བྱེད་རྣམས་འབྱུང་ངོ༌། །གང་ལས་ན། རང་རྒྱུ་མ་རིག་པ་ལས་འབྱུང་ངོ་ཞེས་པའི་བར་འབྲས་བུ་སྔར་བསྟན་ནས་རྒྱུ་ཕྱིས་འཆད་པ་ཀུན་ནས་ཉོན་མོངས་ཀྱི་རྟེན་འབྲེལ་ལུགས་དང་མི་མཐུན་པ་དང༌། རྒ་ཤི་འགག་གོ །གང་འགགས་པས་འགག་ན། སྐྱེ་བ་འགགས་པས་རྒ་ཤི་འགག་གོ་ཞེས་པ་ནས། འདུ་བྱེད་རྣམས་འགག་གོ །གང་འགགས་པས་འགག་ན། མ་རིག་པ་འགགས་པས་འདུ་བྱེད་རྣམས་འགག་གོ་ཞེས་པའི་བར་རྣམ་བྱང་གི་རྟེན་འབྲེལ་ལུགས་དང་མི་མཐུན་པ་དང༌། མ་རིག་པ་འགགས་པས་འདུ་བྱེད་རྣམས་འགག་གོ་ཞེས་པ་ནས། སྐྱེ་བ་འགགས་པས་རྒ་ཤི་འགག་གོ་ཞེས་བའི་བར་རྣམ་བྱང་གི་རྟེན་འབྲེལ་ལུགས་དང་མཐུན་པ་ལ་རྟོག་པར་བྱེད་དོ། །ངག་དོན། མཐོང་ལམ་རྩེ་སྦྱོར་རྒྱུད་ལ་ལྡན་པའི་རྣལ་འབྱོར་པ་དེ་ཆོས་ཅན། ལུགས་དང་མཐུན་པ་དང་ལུགས་དང་མི་མཐུན་པ་གཉིས་ཀྱི་སྒོ་ནས་རྟེན་འབྲེལ་བཅུ་གཉིས་ལ་རྟོག་པར་བྱས་པ་ལ་དགོས་པ་ཡོད་དེ། དེའི་སྒོ་ནས་དེ་ལ་རྟོག་པར་བྱས་པས་རྟེན་འབྲེལ་གྱིས་གནས་ལུགས་ལ་མཁས་པར་འགྱུར་བའི་ཕྱིར་རོ། །དྲུག་པ་ལ། རྟེན་སྒོམ་ལམ་རྩེ་སྦྱོར་དང༌། སྤང་བྱ་རྟོག་པ། རྟེན་པ་ཡོན་ཏན་དང་གསུམ། ༼༥༣༥༽ དང་པོ་ལ་མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་མཐོང་ལམ་རྩེ་སྦྱོར་བརྗོད་ནས། དེའི་རྗེས་སུ་སྒོམ་ལམ་རྩེ་སྦྱོར་བསྟན་པ་ལ་རྒྱུ་མཚན་ཡོད་དེ། མཐོང་ལམ་རྩེ་སྦྱོར་ལས་དེ་འབྱུང་བའི་ཕྱིར། སྒོམ་ལམ་རྩེ་སྦྱོར་ཆོས་ཅན། ཁྱོད་རང་གི་མི་མཐུན་ཕྱོགས་སྤང་བྱ་རྟོག་པ་སྤང་བ་དང༌། རང་གི་འབྲས་བུ་ཡོན་ཏན་གྱི་ཐོག་མར་བསྟན་པ་ལ་རྒྱུ་མཚན་དང་དགོས་པ་ཡོད་དེ། རང་གི་སྤང་བྱ་རྟོག་པ་སྤོང་བ་དང་འབྲས་བུ་ཡོན་ཏན་ནི་རྟེན་ཁྱོད་ཐོབ་པ་སྔོན་དུ་འགྲོ་བ་ཡིན་པའི་ཕྱིར་དང༌། ཁྱོད་དེ་གཉིས་ཀྱི་ཐོག་མར་བསྟན་པས་དེ་གཉིས་གོ་སླ་བས་སོ། །ཚིག་དོན་འབྱེད་པ་ལ། སྦྱོར་བ་དང་དངོས་གཞི་གཉིས་ལས། དང་པོ་ནི། སྙོམས་པར་འཇུག་གོ །གང་ལ་ན།

བསམ་གཏན་གྱི་སྙོམས་འཇུག་བཞི་དང༌། གཟུགས་མེད་པའི་སྙོམས་འཇུག་བཞི་དང༌། འགོག་པའི་སྙོམས་འཇུག་སྟེ་འགོག་པ་དང་བཅས་པའི་སྙོམས་འཇུག་དགུ་ལའོ། །ཇི་ལྟར་ན། བསམ་གཏན་དང་པོ་ནས་བཟུང་སྟེ་འགོག་པའི་བར་དུ་སོང་ནས། དེའི་རྗེས་ལ་འགོག་པ་ལས་ལངས་ནས། སྲིད་རྩེ་ནས་བཟུང་སྟེ། བསམ་གཏན་དང་པོའི་བར་ཏུ་འོངས་ཏེ། དེ་ལྟར་ལུགས་དང་མཐུན་པ་དང་མི་མཐུན་པ་རྣམ་པ་གཉིས་ཀྱི་སྒོ་ནས་སོ། །དགོས་ ༼༥༣༦༽ པ་ཏིང་ངེ་འཛིན་གྱི་རྩལ་སྦྱངས་ཏེ་སྙོམས་འཇུག་ལ་ཇི་ལྟར་འདོད་པ་བཞིན་དབང་ཐོབ་བར་བྱ་བའི་ཕྱིར་དང༌། བྱེ་བྲག་ཏུ་དངོས་གཞི་ཐོད་རྒལ་གྱི་སྙོམས་འཇུག་གི་ཆེད་དུའོ། །གང་ན་སྒོམ་ལམ་ཁྱད་པར་ཅན་ལ་གནས་པའི་བྱང་ཆུབ་སེམས་དཔའ་རྣམས་ནིའོ། །དེས་ན་ཐོད་རྒལ་གྱི་སྙོམས་འཇུག་གི་ཆེད་དུ་མཐར་གནས་ཀྱི་སྙོམས་འཇུག་དགུ་ལ་ལུགས་དང་མཐུན་མི་མཐུན་གཉིས་ཀྱི་སྒོ་ནས་སྙོམས་པར་ཞུགས་པའི་བསྡུས་སྒོམ་རབ་ཏུ་གྱུར་པའི་སྒོམ་ལམ་པའི་དགེ་བའི་སེམས་རྩེ་གཅིག་པ་དེ། སྒོམ་ལམ་རྩེ་སྦྱོར་གྱི་ངོ་བོར་གྱུར་བའི་སྦྱོར་བ་སེང་གེ་རྣམ་པར་བསྒྱིངས་པའི་སྙོམས་འཇུག་ཡིན་ནོ། །སྙོམས་འཇུག་དགུ་ནི་རྣམ་པའི་སྐབས་སུ་བསྟན་པ་བཞིན་ནོ། དངོས་གཞི་ལ་གསུམ་ལས། ཐོད་རྒལ་ཆུང་ངུ་ནི། སྙོམས་པར་འཇུག་གོ །གཞན་རྣམས་སྔར་བཞིན་ལ། ཇི་ལྟར་ན། སྦྱོར་བ་སེང་གེ་རྣམ་བསྒྱིངས་ཀྱི་སྙོམས་འཇུག་སྔོན་དུ་བཏང་ནས། དངོས་གཞི་ཐོད་རྒལ་གྱི་སྙོམས་འཇུག་འབྲིང་པོའི་ཆེད་དུ། འཇུག་ཚུལ་སློབ་དཔོན་ལྟར་ན་སྦྱོར་བ་དང་འདྲ་ལ། མདོ་དང་འགྲེལ་པ་གཞན་ལྟར་ན་བསམ་གཏན་དང་པོ་ནས་བཟུང་སྟེ། འགོག་པའི་བར་དུ་ལུགས་དང་མཐུན་པར་སོང་ནས་སོ། །ཏེས་ན་སྦྱོར་བ་སེང་གེ་རྣམ་བསྒྱིངས་ཀྱི་སྙོམས་འཇུག་སྔོན་དུ་བཏང་ནས་དངོས་གཞི་ཐོད་རྒལ་འབྲིང་པོའི་ཆེད་དུ་མཐར་གནས་ཀྱི་སྙོམས་འཇུག་དགུ་ལ་ལུགས་དང་མཐུན་པར་སྙོམས་པར་ཞུགས་ ༼༥༣༧༽ པའི་བསྡུས་སྒོམ་རབ་ཏུ་གྱུར་པའི་སྒོམ་ལམ་པའི་དགེ་བའི་སེམས་རྩེ་གཅིག་པ་དེ།

སྒོམ་ལམ་རྩེ་སྦྱོར་གྱི་ངོ་བོར་གྱུར་པའི་དངོས་གཞི་ཐོད་རྒལ་ཆུང་ངུའི་སྙོམས་འཇུག་ཡིན་ནོ། །འབྲིང་པོ་ནི་གཞན་རྣམས་སྔར་བཞིན་ལ། དངོས་གཞི་ཐོད་རྒལ་ཆུང་ངུ་སྔོན་དུ་བཏང་ནས་དངོས་གཞི་ཐོད་རྒལ་ཆེན་པོའི་སྙོམས་འཇུག་གི་ཆེད་དུ། ཐོད་རྒལ་ཆུང་ངུའི་བསམ་གཏན་དང་པོ་ལས་ལངས་ནས། ཡང་བསམ་གཏན་དང་པོ་ལ་སྙོམས་པར་ཞུགས་ཏེ། དེ་ལས་ལངས་ནས་འགོག་པ་ལའོ། །དེ་ནས་བསམ་གཏན་དང་པོ་འགོག་པ་དང་བཅས་པ་གཅིག་བརྒལ་བས་ཏེ་བོར་ནས། དེ་བཞིན་དུ། གཉིས་དང༌། གསུམ་དང༌། བཞི་དང་ལྔ་དང་དྲུག་དང་བདུན་དང་བརྒྱད་པ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་སྙོམས་འཇུག་གི་བར་བོར་ནས། འགོག་པ་ལ་སྙོམས་པར་ཞུགས་ཏེ། དེ་ལས་ལངས་ནས། རྒྱུན་གཅིག་གི་འགོག་པ་ནས་འགོག་པ་ལ་མི་འཇུག་པས། མཐར་གནས་ཀྱི་སྙོམས་འཇུག་དགུ་ལ་འཇུག་པའི་ཆེད་དུ་དེ་ལས་ལངས་ནས་ཉེ་བས་དེ་མ་ཐག་པའི་སྙོམས་འཇུག་སྲིད་རྩེ་ལ་དམིགས་ཏེ་དེ་ལ་སྙོམས་པར་ཞུགས། དེ་ནས་སྙོམས་པར་འཇུག་པའི་ཐབས་ལ་མཁས་པའི་སྟོབས་ཀྱིས་དེ་ལས་ལངས་ཏེ། འདོད་པ་ན་སྤྱོད་པའི་རྣམ་པར་ཤེས་པ་ལ་འདོད་པའི་སྣོད་བཅུད་ཀྱི་འཇིག་རྟེན་རྣམས་སྒྱུ་མ་ཙམ་དུ་དྲན་པར་བྱེད་པའི་རྗེས་ཐོབ་ཐུན་མཚམས་ཀྱི་ངོ་བོར་བཞག་ནས་རྣམ་པར་ཤེས་པ་མཉམ་པར་མ་བཞག་པ་དེ་ལྟ་བུ་དེ་མངོན་དུ་བྱས་ནས། དེའི་འོག་ཏུ་མཐར་གནས་ཀྱི་སྙོམས་ ༼༥༣༨༽ འཇུག་དགུ་པ་འགོག་པ་ལའོ། །དེ་ལས་ལངས་ནས་མཉམ་པར་མ་བཞག་པ་ལ་གནས་པ་སྟེ་གནས་ཉི་ཤུ་ནི་གྲོལ་སྡེ་གཉིས་དང༌། སློབ་དཔོན། དག་ལྡན་ནས་འགོག་པ་ནས་སྲིད་རྩེ། དེ་ནས་འགོག་པ་ལ། དེ་ནས་མཉམ་པར་མ་བཞག་པ་ལ་གནས་པ་སྟེ། གནས་བཅུ་དགུ་བཤད། ལུགས་དེ་གཉིས་ནི་ཁྲི་བརྒྱད་སྟོང་པའི་ལུགས་སོ། །འདི་ལ་ས་དྲུག་པ་མན་ཆད་དུ་སྤྲོས་པ་ཐམས་ཅད་བཀག་པའི་འགོག་པ་ནས་འགོག་པ་ལ་འཇུག་མི་ནུས་ལ། ས་དྲུག་པ་ནས་ནུས། བདུན་པ་ནས་སྐད་ཅིག་དང་སྐད་ཅིག་ལ་ནུས་པས། ས་དྲུག་པ་ནས་ནུད་ཆུང་འདི་ལྟ་བུའི་འཇུག་ཚུལ་གཞན་དོན་དུ་སྟོན་པ་ཡིན་ནོ། །འབུམ་དང་ཉི་ཤུ་ལྔ་པའི་རྗེས་སུ་འབྲངས་ནས་སྙིང་པོ་མཆོག

ལེ་བརྒྱད་མ། ཟླ་འོད་ལས་འགོག་པ་ནས་མཉམ་པར་མ་བཞག་པ་ལ་གནས་པས་ཏེ་གནས་བཅུ་བདུན་ནོ། །དེས་ན་དངོས་གཞི་ཐོད་རྒལ་ཆུང་ངུའི་སྙོམས་འཇུག་སྔོན་དུ་བཏང་ནས་ཐོད་རྒལ་ཆེན་པོའི་ཆེད་དུ་སྙོམས་འཇུག་བརྒྱད་དང་འགོག་པ་བརྒྱད་སྤེལ་ནས་སྙོམས་འཇུག་དགུ་ལ་སྙོམས་པར་ཞུགས་པའི་བསྡུས་སྒོམ་རབ་ཏུ་གྱུར་པའི་སྒོམ་ལམ་པའི་དགེ་བའི་སེམས་རྩེ་གཅིག་པ་དེ། སྒོམ་ལམ་རྩེ་སྦྱོར་གྱི་ངོ་བོར་གྱུར་པའི་དངོས་གཞི་ཐོད་རྒལ་འབྲིང་པོའི་སྙོམས་འཇུག་ཡིན་ནོ། །ཐོད་རྒལ་ཆེན་པོ་ནི་གཞན་རྣམས་སྔར་བཞིན། དེའི་འོག་ཏུ་སྔར་གྱི་གནས་རྣམས་ཀྱི་ནང་ནས་འགོག་པ་གཅིག་པུ་བོར་ལ། འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལའོ། །དེ་ནས་མཉམ་པར་མ་བཞག་པ་ ༼༥༣༩༽ ལའོ། །དེ་ནས་གཉིས་བོར་ནས་ཅི་ཡང་མེད་པའི་སྐྱེ་མཆེད་ལའོ། །དེ་ནས་མཉམ་པར་མ་བཞག་པ་ལའོ། །དེ་བཞིན་དུ་གསུམ་དང་བཞི་དང་ལྔ་དང་དྲུག་དང་བདུན་དང་བརྒྱད་པ་བསམ་གཏན་གཉིས་པའི་བར་དུ་བོར་ནས་བསམ་གཏན་དང་པོ་ལའོ། །དེ་ནས་མཉམ་པར་མ་བཞག་པ་ལ་ལུགས་དང་མི་མཐུན་པར་འོངས་ནས་ཞུགས། དེ་ལས་ལངས་ནས་མར་འོང་དུས་འགོག་པ་གཅིག་པུ་བོར་ནས་སྲིད་རྩེ་ལ་འཇུག་པ་དེ་ལྟར། བསམ་གཏན་དང་པོ་གཅིག་པུ་བོར་ནས་བསམ་གཏན་གཉིས་པ་ལ། དེ་ནས་མཉམ་པར་མ་བཞག་པ་ལ། དེ་བཞིན་དུ་སོགས་པ་གཉིས་དང་གསུམ་དང་བཞི་དང་ལྔ་དང་དྲུག་དང་བདུན་དང་བརྒྱད་པ་སྲིད་རྩེ་བོར་ནས་འགོག་པའི་སྙོམས་འཇུག་ལ་ཐུག་གི་བར་དུ་ཞུགས། དེ་ལས་ལངས་ནས་མཉམ་པར་མ་བཞག་པ་ལ་གནས་པ་སྟེ་མཉམ་རྗེས་མི་འདྲ་བ་སྤེལ་བའི་སྒོ་ནས་འགྲོ་བས་མི་འདྲ་བར་འགྲོ་བའི་ཚུལ་གྱིས་སོ། །དེས་ན། སྙོམས་འཇུག་བརྒྱད་དང་རྗེས་ཐོབ་བརྒྱད་སྤེལ་ནས་སྙོམས་འཇུག་དགུ་ལ་སྙོམས་པར་ཞུགས་པའི་བསྡུས་སྒོམ་རབ་ཏུ་གྱུར་པའི་སྒོམ་ལམ་པའི་དགེ་བའི་སེམས་རྩེ་གཅིག་པ་དེ་སྒོམ་ལམ་རྩེ་སྦྱོར་གྱི་ངོ་བོར་གྱུར་པའི་དངོས་གཞི་ཐོད་རྒལ་ཆེན་པོའི་སྙོམས་འཇུག་ཡིན་ནོ། །ངག་དོན།

ས་བརྒྱད་པ་ལ་གནས་པའི་སེམས་དཔའ་སྙོམས་འཇུག་བརྒྱད་དང་རྗེས་ཐོབ་བརྒྱད་སྤེལ་ནས་སྙོམས་འཇུག་དགུ་ལ་སྙོམས་པར་ཞུགས་པའི་ཏིང་ངེ་འཛིན་ཆོས་ཅན། དངོས་གཞི་ཐོད་རྒལ་ཆེན་པོའི་སྙོམས་འཇུག་ཡིན་ཏེ། དངོས་གཞི་ཐོད་ ༼༥༤༠༽ རྒལ་འབྲིང་པོའི་སྙོམས་འཇུག་སྔོན་དུ་བཏང་ནས་སྙོམས་འཇུག་བརྒྱད་དང་རྗེས་ཐོབ་བརྒྱད་སྤེལ་ནས་སྙོམས་འཇུག་དགུ་ལ་སྙོམས་པར་ཞུགས་པའི་དགེ་བའི་སེམས་རྩེ་གཅིག་པ་ཡིན་པའི་ཕྱིར། སྒོམ་ལམ་ཁྱད་པར་ཅན་ལ་གནས་པའི་སེམས་དཔའ་ཆོས་ཅན། ཐོད་རྒལ་ཆེན་པོ་ལ་སྙོམས་པར་འཇུག་པ་ཡིན་ཏེ། སྙོམས་འཇུག་བརྒྱད་དང་རྗེས་ཐོབ་བརྒྱད་སྤེལ་ནས་སྙོམས་འཇུག་དགུ་ལ་སྙོམས་པར་འཇུག་པའི་ཕྱིར། འདིས་གོང་མ་གསུམ་གྱི་སྦྱོར་བ་ལ་ཡང་རིགས་འགྲེའོ། །མདོར་ན་ས་བརྒྱད་པ་ལ་གནས་པའི་སེམས་དཔའི་ཏིང་ངེ་འཛིན་ནི། སྙོམས་འཇུག་དགུ་ལ་ཇི་ལྟར་འདོད་པ་བཞིན་དུ་དབང་ཐོབ་པར་བྱ་བའི་ཆེད་དུ་སྙོམས་འཇུག་དགུའི་མཚན་ཉིད་མངོན་སུམ་དུ་རྟོགས་པར་བྱས་ནས་སྙོམས་པར་ཞུགས་པའི་བསྡུས་སྒོམ་རབ་ཏུ་གྱུར་པའི་རྗེས་ལ་མངོན་རྟོགས་ཀྱི་རྣལ་འབྱོར་ཡིན་པས་ན་སྒོམ་ལམ་རྩེ་སྦྱོར་ཡིན་ནོ། །བརྒལ་ལན་ལ། རྒོལ་བ་ནི། ཉན་ཐོས་པ་ཁ་ཅིག་ན་རེ། ས་བརྒྱད་ནི་བསམ་གཏན་བཞི་དང་གཟུགས་མེད་བཞིའོ། །རྣམ་པ་གཉིས་ནི་ཟག་བཅས་ཟག་མེད་གཉིས་སོ། །འབྲེལ་པ་ནི་གོ་རིམ་བཞིན་དུ། གཅིག་བརྒལ་ནི་རེ་རེ་བོར་ནས་སོ། །སོང་ཞིང་ནི་ལུགས་དང་མཐུན་པའོ། །འོངས་ནས་ནི་ལུགས་དང་མི་མཐུན་པའོ། །རིགས་མི་མཐུན་པ་ནི་ཟག་བཅས་ཟག་མེད་སྤེལ་བའོ། །གསུམ་པར་འགྲོ་བ་ནི་རང་གནས་ནས་རྩིས་པའི་གནས་གསུམ་པར་འགྲོ་བའི་བཞི་པར་མི་འགྲོ་སྟེ་ཤིན་ཏུ་རིང་བའི་ ༼༥༤༡༽ ཕྱིར། གཉིས་པར་ཡང་མི་འགྲོ་སྟེ་ཤིན་ཏུ་ཉེ་བའི་ཕྱིར། དཔྱིས་ཕྱེས་ནས་སྦྱོར་བ་དང༌། ཐོད་རྒལ་ངོས་གཟུང་བ་ནི་ཟག་བཅས་བསམ་གཏན་དང་པོ་ནས། ཟག་མེད་སྲིད་རྩེའི་བར་དུ་རིམ་གྱིས་ལུགས་དང་མཐུན་པ་དང་སྲིད་རྩེ་ནས་བསམ་གཏན་དང་པོའི་བར་དུ་ལུགས་དང་མི་མཐུན་པར་འཇུག་པ་དང༌།

སྲིད་རྩེ་དོར་བའི་ཟག་མེད་བདུན་ལ་ལུགས་དང་མཐུན་མི་མཐུན་དུ་འཇུག་པ་ནི་རིང་སྦྱོར་རོ། །དེ་བྱང་བར་བྱས་ནས། སྲིད་རྩེ་དོར་བའི་ཟག་བཅས་བདུན་ལ་རེ་རེ་བོར་ནས་ལུགས་དང་མཐུན་པ་དང་མི་མཐུན་པ་དང༌། ཟག་མེད་བདུན་ལ་རེ་རེ་བོར་ནས་ལུགས་དང་མཐུན་པ་དང་མི་མཐུན་པར་འཇུག་པ་ནི་ཉེ་སྦྱོར་ཡིན་ནོ། །དེ་བྱང་བར་བྱས་ནས་ཟག་བཅས་བསམ་གཏན་དང་པོ་ནས། གཉིས་པ་བོར། ཟག་མེད་གསུམ་པ་ལ། བཞི་བོར། ཟག་བཅས་ནམ་མཁའ་ལ། དེ་ནས་རྣམ་ཤེས་བོར། ཟག་མེད་ཅི་ཡང་མེད་པ་ལ་ཞུགས། དེ་བཞིན་དུ་ལུགས་དང་མི་མཐུན་པར་སྙོམས་པར་འཇུག་པ་ནི། ཐོད་རྒལ་གྱི་སྙོམས་འཇུག་ཡིན་པས་གོང་གི་དེ་མི་འཐད་དོ་ཞེ་ན། ལན་ནི། མངོན་པ་ནས་བཤད་པ་དང་འདིར་བསྟན་གཉིས་ཐོད་རྒལ་གྱི་མིང་འདྲ་ཡང་དོན་མི་འདྲ་བས་མི་གནོད་དེ། འདི་ཐེག་ཆེན་ཐུན་མོང་མ་ཡིན་པའི་ལུགས་ཡིན། མངོན་པའི་དེ་ཉན་ཐོས་ཀྱི་ལུགས་ཡིན་པའི་ཕྱིར་རོ། ། ༼༥༤༢༽ གཉིས་པ་ལ། མཚམས་སྦྱར་བ་ནི། ཤེས་བྱ་ཆོས་ཅན། གོང་ཏུ་བསྟན་པ་དེ་ལྟར་སྒོམ་ལམ་གྱི་རྩེ་སྦྱོར་བརྗོད་ནས་དེའི་རྗེས་སུ་སྤང་བྱ་གཟུང་འཛིན་གྱི་རྟོག་པ་བཞི་རིམ་པ་བཞིན་ཏུ་བསྟན་པ་ལ་རྒྱུ་མཚན་ཡོད་དེ། སྒོམ་ལམ་རྩེ་སྦྱོར་དེ་ལ་སྤང་བྱ་སྤང་བའི་ཕྱིར་དུ་མི་མཐུན་ཕྱོགས་རྣམ་པ་བཞི་བརྗོད་དགོས་པས་སོ། །རྒྱས་པར་བཤད་པ་ལ་བཞི་ལས། དང་པོ་འཇུག་པ་གཟུང་རྟོག་རྒྱས་བཤད་ལ་མཚམས་སྦྱར་བ་ནི། ཤེས་བྱ་ཆོས་ཅན། རྟོག་པ་བཞིའི་ནང་ནས་དང་པོར་གཟུང་རྟོག་དང་པོ་འཇུག་པ་གཟུང་རྟོག་བསྟན་པ་ལ་རྒྱུ་མཚན་ཡོད་དེ། འཇུག་པ་གཟུང་རྟོག་དེ་ལྡོག་པ་གཟུང་རྟོག་ལས་རགས་པའི་ཕྱིར། ཚིག་དོན་འབྱེད་པ་ནི། བྱང་སེམས་འགའ་ཞིག་གིས། གང་ཟག་གི་དབང་དུ་བྱས་པ་གསུམ་དང༌། ཡོན་ཏན་གསུམ་དང༌། ལམ་གསུམ་ལ་རྣམ་པར་རྟོག་གོ །ཇི་ལྟར་ན། འཇུག་བྱའི་གཟུང་བར་ཞེན་པའི་ཚུལ་གྱིས་སོ། །དེས་ན། བྱང་སེམས་གྱི་བླང་བྱ་ལ་དམིགས་ནས་འཇུག་བྱའི་གཟུང་བར་ཞེན་པའི་བློ་ནི།

སྒྲུབ་རྟོག་ཏུ་གྱུར་པའི་གཟུང་རྟོག་དང་པོ་འཇུག་པ་གཟུང་རྟོག་ཡིན་པས་དེ་དབྱེ་གཞི། ༼༥༤༣༽ དབྱེ་ངོ་ཆོས་རྣམས་ཀྱི་མདོར་བསྡུས་པ་དང་རྒྱས་པ་མི་ཤེས་པའི་རྟོག་པ་དང༌། སངས་རྒྱས་ཀྱིས་བསྟང་བ་མེད་པ་དང༌། སྦྱོར་ལམ་གྱི་ཡོན་ཏན་དང༌། མཐོང་ལམ་གྱི་དང༌། སྒོམ་ལམ་གྱི་ཡོན་ཏན་མེད་པའི་དང༌། སྦྱོར་ལམ་དང༌། མཐོང་ལམ་དང༌། སྒོམ་ལམ་མི་ཤེས་པའི་རྟོག་པ་དང་རྣམ་པ་དགུའོ། །འབྱེད་པའི་རྒྱུ་མཚན་ཡུལ་དགུ་ཡོད་པས་སོ། །ཡུལ་དང་རྟོག་པ་དགུ་པོ་གང་ཞེ་ན། བཅོམ་ལྡན་འདས་ཀྱིས་མདོར་བསྡུས་པ་ལ་དགའ་བའི་སེམས་ཅན་དབང་རྣོན་རྗེས་སུ་འཛིན་པའི་ཕྱིར་དུ་ཆོས་རྣམས་དེ་བཞིན་ཉིད་ལ་སོགས་པ་སྤྱིའི་མཚན་ཉིད་དུ་མདོར་བསྡུས་ནས་གསུངས་པ་ཆོས་ཅན། འཇུག་བྱ་ཡིན་ཏེ། བྱང་སེམས་ཀྱི་བླང་བྱ་ཡིན་པའི་ཕྱིར། དེ་ལྟར་གསུངས་པ་ལ་དམིགས་ནས་འཇུག་བྱའི་གཟུང་བར་ཞེན་པའི་བློ་ནི་མདོར་བསྡུས་པ་མི་ཤེས་པའི་རྟོག་པ་ཡིན་ནོ། །དེ་ལྟར་གསུངས་པ་ལ་དམིགས་ནས་འཇུག་བྱའི་གཟུང་བར་ཞེན་པའི་བློ་སྒོམ་ལམ་རྩེ་སྦྱོར་གྱི་གཞོམ་བྱར་གྱུར་པ་དེ་ཆོས་ཅན། འཇུག་པ་གཟུང་རྟོག་ཡིན་ཏེ། བྱང་སེམས་ཀྱི་བླང་བྱ་ལ་དམིགས་ནས་འཇུག་བྱའི་གཟུང་བར་ཞེན་པའི་བློ་ཡིན་པའི་ཕྱིར། ཆོས་ཅན། སྒོམ་ལམ་རྩེ་སྦྱོར་གྱི་ཉེར་བསྡོགས་ཀྱི་གནས་སྐབས་ཀྱི་ཡུལ་ཅན་ཡིན་ཏེ། དེའི་གནས་སྐབས་འདིར་སྤང་བྱའི་རྟོག་པ་ཡིན་པས་སོ། །འདི་བཞིན་དུ་འོག་མ་བརྒྱད་ལ་ཡང་མཛོད། བཅོམ་ལྡན་འདས་ཀྱིས་རྒྱས་པ་ལ་དགའ་བའི་སེམས་ཅན་དབང་རྟུལ་རྗེས་སུ་འཛིན་པའི་ཕྱིར་དུ་ཆོས་རྣམས་གཟུགས་སུ་རུང་བ་ལ་སོགས་པ་རང་གི་ ༼༥༤༤༽ མཚན་ཉིད་དུ་སོ་སོར་ཕྱེ་ནས་རྒྱས་པར་གསུངས་པ་དང༌། བཅོམ་ལྡན་འདས་ཀྱིས་ཇི་སྐད་བཤད་པ་བཞིན་དུ་དེའི་དོན་ལ་ནན་ཏན་མི་བྱེད་པས་སངས་རྒྱས་ཀྱི་བསྟངས་ཏེ་མགོན་སྐྱབས་དང་བཅས་ཏེ་ཡོངས་སུ་མ་བཟུང་ཡང༌། བཅོམ་ལྡན་འདས་ཀྱིས་ཇི་ལྟར་བཤད་པ་བཞིན་དེའི་དོན་ལ་ནན་ཏན་བྱེད་པས་སངས་རྒྱས་ཀྱིས་མགོན་སྐྱབས་དང་བཅས་ཏེ་བཟུང་བ་དང་དོན་དམ་པར་བྱུང་བ་ནི་འདས་པ་སྟེ་སྔར་རྣམ་མཁྱེན་གྱི་སྐབས་སུ་བསྟན་པའི་དམིགས་རྣམ་ལ་སོགས་པ་འགགས་པས་དོན་དམ་པར་སྦྱོར་ལམ་གྱི་དུས་ཀྱི་ཡོན་ཏན་མེད་ཀྱང༌།

ཀུན་རྫོབ་ཏུ་ཐེག་ཆེན་སྦྱོར་ལམ་གྱི་ཡོན་ཏན་དམིགས་རྣམ་རྒྱུ་དང༌། ཡོངས་འཛིན་རྣམས་དང༌། དོན་དམ་པར་བྱང་ཆུབ་ཆེན་པོ་ཡང་དག་པར་སྐྱེ་བའི་རྒྱུ་དང་མི་ལྡན་པས་དོན་དམ་པར་མཐོང་ལམ་གྱི་དུས་ཀྱི་ཡོན་ཏན་མེད་ཀྱང༌། ཀུན་རྫོབ་ཏུ་ཐེག་ཆེན་མཐོང་ལམ་གྱི་ཡོན་ཏན་བྱང་ཆུབ་ཆེན་པོ་སྐྱེད་པའི་རྒྱུ་གསུམ་དང༌། དོན་དམ་པར་མ་འོངས་པ་འབྲས་བུ་ཡོན་ཏན་ཕུན་སུམ་ཚོགས་པ་མེད་པས་དོན་དམ་པར་སྒོམ་ལམ་གྱི་དུས་ཀྱི་ཡོན་ཏན་མེད་ཀྱང་ཀུན་རྫོབ་ཏུ་ཐེག་ཆེན་སྒོམ་ལམ་གྱི་ཡོན་ཏན་འབྲས་བུ་ཆོས་ཐམས་ཅད་ཀྱི་དེ་བཞིན་ཉིད་ལ་དབང་དུ་གྱུར་པ་ཐོབ་པ་ལ་སོགས་པ་དང༌། གཟུགས་སོགས་ལ་ཕྱིན་ཅི་ལོག་གི་བདེན་ཞེན་འགོག་པས་ཞི་བ་དང༌། གཟུགས་སོགས་རྐྱེན་དབང་ཡིན་པས་སོགས་པ་ཡ་མ་བརླ་དང༌། རང་བཞིན་གྱིས་སྟོང་པས་གསོག་དང༌། དཔྱད་མི་བཟོད་པས་སྙིང་པོ་མེད་པར་རྟོགས་ནས་བསྒོམས་པས་མྱ་ངན་ ༼༥༤༥༽ ལས་འདས་པར་སྦྱོར་བའི་ལམ་དང༌། གཞན་དོན་དུ་རྣམ་མཁྱེན་ཡིད་ལ་བྱེད་པས་ཆོས་ཐམས་ཅད་ནམ་མཁའ་ལྟར་རང་བཞིན་གྱིས་སྟོང་པ་ཉིད་དུ་མངོན་སུམ་གྱིས་གསར་དུ་རྟོགས་པའི་མཁྱེན་པ་ཡིན་པས་ཐེག་ཆེན་གྱི་མཐོང་ལམ་དང༌། གཞན་དོན་དུ་རྣམ་མཁྱེན་ཡིད་ལ་བྱེད་པས་ཆོས་ཐམས་ཅད་ནམ་མཁའ་ལྟར་རང་བཞིན་མེད་མངོན་སུམ་དུ་རྟོགས་ནས་རྒྱུན་ལྡན་དུ་སྒོམ་པར་བྱེད་པའི་རྗེས་ལ་མངོན་རྟོགས་ཡིན་པས་ཐེག་ཆེན་གྱི་སྒོམ་ལམ་ལའོ། །གཉིས་པ་ལྡོག་པ་གཟུང་རྟོག་ལ་མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་གཟུང་རྟོག་དང་པོ་བསྟན་ནས་དེའི་རྗེས་སུ་གཟུང་རྟོག་གཉིས་པ་བསྟན་པ་ལ་རྒྱུ་མཚན་ཡོད་དེ། འཇུག་པ་གཟུང་རྟོག་བས་ལྡོག་པ་གཟུང་རྟོག་ཕྲ་བའི་ཕྱིར། ཚིག་དོན་འབྱེད་པ་ནི། བྱང་སེམས་འགའ་ཞིག་གིས་ཡུལ་དགུ་ལ་རྣམ་པར་རྟོག་གོ །ཇི་ལྟར་ན་ལྡོག་བྱའི་གཟུང་བར་ཞེན་པའི་ཚུལ་གྱིས་སོ། །དེས་ན་བྱང་སེམས་ཀྱི་དོར་བྱ་ལ་དམིགས་ནས་ལྡོག་བྱའི་གཟུང་བར་ཞེན་པའི་བློ་ནི་ལྡོག་པ་གཟུང་རྟོག་ཡིན་པས་དེ་དབྱེ་གཞི།

དབྱེ་ངོ་སེམས་མི་སྐྱེད་པའི་རྟོག་པ་དང༌། བྱང་ཆུབ་ཀྱི་སྙིང་པོ་ཡིད་ལ་མི་བྱེད་པའི་དང༌། ཉན་ཐོས་ཀྱི་ཐེག་པ་ཡིད་ལ་བྱེད་པའི་དང༌། རང་སངས་རྒྱས་ཀྱི་ཐེག་པ་ཡིད་ལ་བྱེད་པའི་དང༌། 

༼༥༤༦༽ རྫོགས་པའི་བྱང་ཆུབ་ཡིད་ལ་མི་བྱེད་པའི་དང༌། སྒོམ་པའི་དང༌། སྒོམ་པ་མེད་པའི་དང༌། སྒོམ་པ་དང་སྒོམ་པ་མེད་པ་དེ་དག་ལས་བཟློགས་པ་སྒོམ་པ་ཡང་མེད་སྒོམ་པ་མེད་པ་ཡང་མ་ཡིན་པའི་དང༌། དོན་ཇི་ལྟ་བ་བཞིན་མ་ཡིན་པའི་རྟོག་པ་དང་རྣམ་པ་དགུའོ། །འབྱེད་པའི་རྒྱུ་མཚན་ཡུལ་དགུ་ཡོད་པས་སོ། །ཡུལ་དང་རྟོག་པ་དགུ་གང་ཞེ་ན། ཉན་རང་གི་ཚོགས་ལམ་དུ་རྫོགས་པའི་བྱང་ཆུབ་ཀྱི་སེམས་མི་སྐྱེད་པར་རང་དོན་ཡིད་ལ་བྱེད་པ་ཆོས་ཅན། ལྡོག་བྱ་ཡིན་ཏེ། བྱང་སེམས་ཀྱི་དོར་བྱ་ཡིན་པའི་ཕྱིར། ཉན་རང་གི་ཚོགས་ལམ་དུ་རྫོགས་པའི་བྱང་ཆུབ་ཏུ་སེམས་མི་སྐྱེད་པར་རང་དོན་ཡིད་ལ་བྱེད་པ་ལ་དམིགས་ནས་ལྡོག་བྱའི་གཟུང་བར་ཞེན་པའི་སྒོམ་ལམ་རྩེ་སྦྱོར་གྱི་གཞོམ་བྱར་གྱུར་པ་དེ་སེམས་མི་སྐྱེད་པའི་རྟོག་པ་ཡིན་ནོ། །དེ་ཆོས་ཅན། ལྡོག་པ་གཟུང་རྟོག་ཡིན་ཏེ། དམིགས་ཡུལ་བྱང་སེམས་ཀྱི་དོར་བྱ་ལ་དམིགས་ནས་ལྡོག་བྱའི་གཟུང་བར་ཞེན་པའི་བློ་ཡིན་པའི་ཕྱིར། ཆོས་ཅན། སྒོམ་ལམ་རྩེ་སྦྱོར་གྱི་སེམས་དང་སེམས་ལས་བྱུང་པ་འཇུག་པ་བར་ཆད་མེད་ལམ་གྱི་གནས་སྐབས་ཀྱི་ཡུལ་ཅན་ཡིན་ཏེ། དེའི་གནས་སྐབས་དེ་ན་སྤང་བྱའི་རྟོག་པ་ཡིན་པས་སོ། །ཉན་རང་གི་ཚོགས་ལམ་ཆོས་ཅན། ཁྱོད་དུ་རྫོགས་པའི་བྱང་ཆུབ་ཏུ་སེམས་མི་སྐྱེད་དེ། ཁྱོད་དུ་རང་ལ་ཐེག་ཆེན་གྱི་ཆོས་ཟབ་མོ་དངོས་སུ་སྟོན་བཞིན་པའི་དགེ་བའི་བཤེས་གཉེན་དང་ཐེག་ཆེན་གྱི་ཆོས་ཟབ་མོ་ལ་མོས་པ་དང་བྲལ་བས་སོ། །འདི་བཞིན་འོག་མ་བརྒྱད་ལའང་མཛོད། ཉན་ ༼༥༤༧༽ རང་གི་ཚོགས་ལམ་དུ་གཞན་དོན་དུ་སངས་རྒྱས་ལ་དམིགས་པའི་བསོད་ནམས་ཁྱད་པར་དུ་འཕགས་པ་མེད་པས་གཞན་དོན་དུ་བྱང་ཆུབ་ཀྱི་སྙིང་པོ་ཆོས་སྐུ་ཡིད་ལ་མི་བྱེད་པར་དམན་པའི་མྱང་འདས་ཡིད་ལ་བྱེད་པ་དང༌། ཉན་ཐོས་ཀྱི་སྦྱོར་ལམ་དུ་གནས་སྐབས་ཉན་ཐོས་ཀྱི་བྱང་ཆུབ་ཏུ་ངེས་པའི་རིགས་ཅན་ཡིན་པའི་ཕྱིར་དེའི་ཐེག་པ་ཡིད་ལ་བྱེད་པ་དང༌།

རང་སངས་རྒྱས་ཀྱི་སྦྱོར་ལམ་དུ་གནས་སྐབས་རང་སངས་རྒྱས་ཀྱི་བྱང་ཆུབ་ཏུ་ངེས་པའི་རིགས་ཅན་ཡིན་པའི་ཕྱིར། དེའི་ཐེག་པ་ཡིད་ལ་བྱེད་པ་དང༌། ཉན་རང་གི་མཐོང་ལམ་དུ་ཡུམ་སྟོང་ཉིད་སྙིང་རྗེའི་སྙིང་པོ་ཅན་སྒྲུབ་པ་མེད་པས་རྫོགས་པའི་བྱང་ཆུབ་ཡིད་ལ་མི་བྱེད་པར། དམན་པའི་བྱང་ཆུབ་ཡིད་ལ་བྱེད་པ་དང༌། ཉན་རང་གི་སྒོམ་ལམ་དུ་དམིགས་བཅས་ཀྱི་སྒོ་ནས་སྒོམ་པས་རྣམ་མཁྱེན་བདེན་པ་འཐོབ་པར་འདོད་པ་དང༌། ཉན་རང་གི་མི་སློབ་ལམ་དུ་དམིགས་པ་མེད་པའི་སྒོ་ནས་སྒོམ་པ་མེད་པས་རྣམ་མཁྱེན་བདེན་པ་འཐོབ་པར་འདོད་པ་དང༌། རེས་འགའ་དམིགས་པ་ཡང་མེད། རེས་འགའ་མི་དམིགས་པ་ཡང་མེད་པའི་སྒོ་ནས་རེས་འགའ་སྒོམ་པ་ཡང་མེད། རེས་འགའ་སྒོམ་པ་མེད་པ་ཡང་མ་ཡིན་པས་རྣམ་མཁྱེན་བདེན་པ་འཐོབ་པར་འདོད་པ་དང༌། ཐོབ་བྱ་འཐོབ་བྱེད་ཕྱིན་ཅི་ལོག་ཏུ་མངོན་པར་ཞེན་པས་ཐོབ་བྱ་འཐོབ་བྱེད་ཀྱི་དོན་ཇི་ལྟ་བ་བཞིན་མ་ཡིན་པར་འཛིན་པ་ལའོ། ། ༼༥༤༨༽ རྫས་འཛིན་རྟོག་པ་ལ་མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་གཟུང་རྟོག་གཉིས་པ་བསྟན་ནས། དེའི་རྗེས་སུ་འཛིན་རྟོག་དང་པོ་བསྟན་པ་ལ་རྒྱུ་མཚན་ཡོད་དེ། ལྡོག་པ་གཟུང་རྟོག་བས་རྫས་འཛིན་རྟོག་པ་ཕྲ་བའི་ཕྱིར། ཚིག་དོན་འབྱེད་པ་ནི། བྱང་སེམས་འགའ་ཞིག་གིས་ཡུལ་དགུ་ལ་དམིགས་པའི་སོ་སྐྱེའི་འཛིན་པ་དགུ་ལ་སྔ་མ་མཐོང་སྤང་གི་སྐབས་སུ་བསྟན་པ་བཞིན་དུ་སྐྱེས་བུ་རྫས་འཛིན་ཅན་གྱི་འཛིན་པར་ཞེན་པའི་ཚུལ་གྱིས་རྣམ་པར་རྟོག་གོ །དེས་ན་དམིགས་ཡུལ་སོ་སྐྱེའི་འཛིན་པ་ལ་དམིགས་ནས་སྐྱེས་བུ་རྫས་འཛིན་ཅན་གྱི་འཛིན་པར་ཞེན་པའི་བློ་དེ་འཛིན་རྟོག་དང་པོ་རྫས་འཛིན་རྟོག་པ་ཡིན་པར་ཤེས་པར་བྱ་བར་མདོ་ལས་བསྒྲགས་པ་ཡིན་པས་དེ་དབྱེ་གཞི། དབྱེ་ངོ་སེམས་ཅན་དུ་བཏགས་པའི་རྟོག་པ་དང༌། ཆོས་སུ་བཏགས་པའི་དང༌། སྟོང་པ་མ་ཡིན་པའི་དང༌། ཆགས་པའི་དང༌། ཆོས་རབ་ཏུ་འབྱེད་པའི་དང༌།

དངོས་པོའི་ཆེད་དུ་བྱེད་པའི་དང༌། ཐེག་པ་གསུམ་གྱིས་ངེས་པར་འབྱུང་བའི་དང༌། ཡོན་མ་དག་པའི་དང༌། སྤྱོད་པ་རྣམ་པར་འཁྲུགས་པའི་རྟོག་པ་དང་རྣམ་པ་དགུའོ། །འབྱེད་པའི་རྒྱུ་མཚན། ཡུལ་དགུ་ཡོད་པས་སོ། །ཡུལ་དང་རྟོག་པ་དགུ་པོ་གང་ཞེ་ན། དོན་དམ་པར་རྫས་སུ་ཡོད་པར་མི་སྐྱེ་ཡང་ཀུན་རྫོབ་ཏུ་སེམས་ཀྱི་རྒྱུན་དང་ལྡན་ ༼༥༤༩༽ པར་སྐྱེ་བས་སེམས་ཅན་དུ་བཏགས་པ་ལ་སོ་སྐྱེ་འགའ་ཞིག་གིས་རྫས་སུ་འཛིན་པའི་འཛིན་པ་ཆོས་ཅན། སྐྱེ་བུ་རྫས་འཛིན་ཅན་གྱི་འཛིན་པ་ཡིན་ཏེ། སོ་སྐྱེའི་འཛིན་པ་ཡིན་པའི་ཕྱིར། དེ་ལྟ་བུའི་འཛིན་པ་ལ་དམིགས་ནས་སྐྱེ་བུ་རྫས་འཛིན་ཅན་གྱི་འཛིན་པར་ཞེན་པའི་བློ་སྒོམ་ལམ་རྩེ་སྦྱོར་གྱི་གཞོམ་བྱར་གྱུར་པ་དེ་ཆོས་ཅན། རྫས་འཛིན་རྟོག་པ་ཡིན་ཏེ། དམིགས་ཡུལ་སོ་སྐྱེའི་འཛིན་པ་ལ་དམིགས་ནས་སྐྱེས་བུ་རྫས་འཛིན་ཅན་གྱི་འཛིན་པར་ཞེན་པའི་བློ་ཡིན་པའི་ཕྱིར། ཆོས་ཅན། སྒོམ་ལམ་རྩེ་སྦྱོར་གྱི་སྦྱོར་བ་ཉེར་བསྡོགས་ཀྱི་གནས་སྐབས་ཡུལ་ཅན་ཡིན་ཏེ། སྔ་མ་གཟུང་རྟོག་གི་སྐབས་སུ་བསྟན་པ་བཞིན་དུ་དེའི་སྐབས་དེར་སྤང་བྱའི་རྟོག་པ་ཡིན་པའི་ཕྱིར། འདི་བཞིན་དུ་འོག་མ་བརྒྱད་ལའང་མཛོད། གཟུགས་སོགས་སེམས་ཀྱི་སྣང་བ་ཙམ་དུ་ཟད་པའི་ཆོས་སུ་བཏགས་པ་དང༌། འཕགས་པ་གསུམ་གྱི་རྟོགས་པར་རང་ཡུལ་ཐམས་ཅད་དུ་འགྲོ་བའི་ཕྱིར་མཁྱེན་གསུམ་གྱི་ཆོས་སེམས་བསྐྱེད་སོགས་ཀུན་རྫོབ་ཏུ་སྟོང་པ་མ་ཡིན་པ་དང༌། རྣམ་པ་ཐམས་ཅད་དུ་གཟུང་འཛིན་དུ་མངོན་པར་ཞེན་པ་མ་སྤངས་ཤིང་དེར་ཞེན་པས་སྤྱད་བྱ་འཁོར་གསུམ་དུ་ཆགས་པ་དང༌། ཆོས་ཐམས་ཅད་རང་བཞིན་གྱིས་ངོ་བོ་ཉིད་མེད་པར་རྟོགས་པས་ཆོས་ཀྱི་ཡིན་ལུགས་རབ་ཏུ་རྣམ་པར་འབྱེད་པ་དང༌། གཞན་དོན་དུ་ཆེན་པོ་གསུམ་གྱི་ཆེད་དུ་ལམ་གྱི་བྱ་བ་མི་བྱེད་པར་རང་ཉིད་ཞི་བདེ་དོན་དུ་གཉེར་བས་དངོས་པོ་དམན་པའི་མྱང་འདས་ཀྱི་ཆེད་དུ་ལམ་གྱི་བྱ་བ་བྱེད་པ་དང༌། གཞན་ ༼༥༥༠༽ དོན་དུ་རྣམ་མཁྱེན་ཡིད་ལ་བྱེད་པས་གཟུགས་སོགས་བདེན་པར་མི་དམིགས་པར་རྟོགས་ནས་སྒོམ་པའི་ཕྱིར་ཐེག་པ་གསུམ་གྱི་ངེས་པར་འབྱུང་བ་མཐར་ཐུག་གི་ཆེད་དུ་ལམ་གྱི་བྱ་བ་བྱེད་པ་དང༌།

སོ་སྐྱེ་རྣམས་ཆོས་ཉིད་ལ་ཡང་དག་པར་མ་ཞུགས་པས་ཡོན་དག་པ་མ་ཡིན་པ་དང༌། སྦྱིན་སོགས་འཁོར་གསུམ་དུ་དམིགས་ཏེ་བསྒྲུབ་པས་སྤྱོད་པ་རྣམ་པར་འཁྲུགས་པ་སྤྱོད་པ་མ་དག་པ་ལའོ། །བཏགས་འཛིན་རྟོག་པ་ལ། མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་འཛིན་རྟོག་དང་པོ་བསྟན་པ་དེའི་རྗེས་སུ་འཛིན་རྟོག་གཉིས་པ་བསྟན་པ་ལ་རྒྱུ་མཚན་ཡོད་དེ། རྫས་འཛིན་རྟོག་པ་བས་བཏགས་འཛིན་རྟོག་པ་ཕྲ་བའི་ཕྱིར། བསྡུས་དོན་ལ། ཡུལ་ནི་བྱང་སེམས་མཐོང་ལམ་པ་ལ་འཕགས་པའི་སེམས་ཅན་དང༌། དམྱལ་བ་པ་ལ་སོ་སྐྱེའི་སེམས་ཅན་དུ་ཐ་སྙད་བཏགས་པ་དང༌། དེར་རྣམ་པར་བཞག་པའི་རྒྱུ་བདག་མེད་མངོན་སུམ་དུ་རྟོགས་པའི་ཡེ་ཤེས་ཀྱིས་བསྡུས་པའི་ཕུང་པོ་ལྔ་ཅི་རིགས་པར་ཚོགས་པའི་རྒྱུན་དང༌། ཉོན་མོངས་པ་ཅན་གྱི་མ་རིག་པས་བསྡུས་པའི་ཕུང་པོ་ལྔ་ཅི་རིགས་པར་ཚོགས་པའི་རྒྱུན་ལ་འཕགས་པ་འགའ་ཞིག་གིས་བཏགས་པ་ཙམ་དུ་འཛིན་པའི་འཛིན་པའོ། །སློབ་དཔོན་ལྟར་ན་དམྱལ་བ་པ་ལ་སེམས་ཅན་དུ་ཐ་སྙད་བཏགས་པ་དང་ ༼༥༥༡༽ དེར་རྣམ་པར་བཞག་པའི་རྒྱུ་སེམས་ཀྱི་རྒྱུན་སྣང་བ་ཙམ་མོ། །ངོ་བོ་ནི། དེ་ལྟ་བུའི་འཛིན་པ་ལ་དམིགས་ནས་སྐྱེས་བུ་བཏགས་འཛིན་ཅན་གྱི་འཛིན་པར་ཞེན་པའི་བློ་སྒོམ་ལམ་རྩེ་སྦྱོར་གྱི་གཞོམ་བྱར་གྱུར་པ་དེ་ཆོས་ཅན། བཏགས་འཛིན་རྟོག་པ་ཡིན་ཏེ། འཕགས་པའི་འཛིན་པ་ལ་དམིགས་ནས་སྐྱེས་བུ་བཏགས་འཛིན་ཅན་གྱི་འཛིན་པར་ཞེན་པའི་བློ་ཡིན་པའི་ཕྱིར། ཆོས་ཅན། སྒོམ་ལམ་རྩེ་སྦྱོར་གྱི་མི་མཐུན་ཕྱོགས་ཡིན་ཏེ། སྒོམ་ལམ་རྩེ་སྦྱོར་གྱིས་ཡང་དག་པར་སྤང་བར་བྱ་བ་ཡིན་པའི་ཕྱིར་ཏེ། དེའི་རྣམ་པར་འཇོམས་པས་སོ། །དབྱེ་ན་སྒོམ་ལམ་རྩེ་སྦྱོར་དེ་དང་སྤང་གཉེན་དུ་འབྲེལ་བ་རྣམ་པ་དགུའོ། །ཚིག་དོན་འབྱེད་པ་ལ། མཚམས་སྦྱར་བ་ནི། བདག་ཉིད་ཇི་བཞིན་ཀུན་མཁྱེན་ནི། །ཞེས་སོགས་ཀྱི་ཚིགས་བཅད་གཉིས་ཆོས་ཅན། ཁྱོད་ཀྱིས་བཏགས་འཛིན་རྟོག་པའི་དབྱེ་བ་དགུ་གསུངས་པ་ལ་དགོས་པ་ཡོད་དེ།

ཁྱོད་ཀྱིས་དེ་གསུངས་པས་བཏགས་འཛིན་རྟོག་པ་དེ་ཇི་ལྟར་རྣམ་པ་དགུ་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ནི། བྱང་སེམས་འགའ་ཞིག་གིས་ཡུལ་དགུ་ལ་དམིགས་པའི་འཕགས་པའི་འཛིན་པ་དགུ་ལ་སྔ་མ་མཐོང་སྤང་གི་སྐབས་སུ་བསྟན་པ་བཞིན་དུ་སྐྱེས་བུ་བཏགས་འཛིན་ཅན་གྱི་འཛིན་པར་ཞེན་པའི་ཚུལ་གྱིས་རྣམ་པར་རྟོག་གོ །དེས་ན་འཕགས་པའི་འཛིན་པ་ལ་དམིགས་ནས་སྐྱེས་བུ་བཏགས་འཛིན་ཅན་གྱི་འཛིན་པར་ཞེན་པའི་བློ་ནི་ཐ་མ་སྒྲུབ་རྟོག་ཏུ་གྱུར་པའི་ ༼༥༥༢༽ བཏགས་འཛིན་རྟོག་པ་ཡིན་པར་ཤཱཀྱ་ཐུབ་པའི་མཆོག་གི་སྤྲུལ་པའི་སྐུས་བཞེད་པས་དབྱེ་གཞི། དབྱེ་ངོ་རྣམ་མཁྱེན་གྱི་སྒྲིབ་པ་ལ་རྨོངས་པའི་རྟོག་པ་དང༌། ལམ་ཤེས་ཀྱི་སྒྲིབ་པ་ལ་རྨོངས་པའི་རྟོག་པ་དང༌། གཞི་ཤེས་ཀྱི་སྒྲིབ་པ་ལ་རྨོངས་པའི་རྟོག་པ་དང༌། ལམ་ལ་རྨོངས་པའི་དང༌། དེ་བཞིན་ཉིད་ལ་སོགས་པ་དང་མཚུངས་པར་མི་ལྡན་པ་ལ་རྨོངས་པའི་དང༌། མི་མཉམ་པ་ཉིད་ལ་རྨོངས་པའི་དང༌། སྡུག་བསྔལ་ལ་སོགས་པའི་བདེན་པ་ལ་རྨོངས་པའི་དང༌། ཉོན་མོངས་པ་རྣམས་ཀྱི་རང་བཞིན་ལ་རྨོངས་པའི་དང༌། གཉིས་སུ་མེད་པ་ལ་རྨོངས་པའི་རྟོག་པ་དང་རྣམ་པ་དགུའོ། །འབྱེད་པའི་རྒྱུ་མཚན་ཡུལ་དགུ་ཡོད་པས་སོ། །ཡུལ་དང་རྟོག་པ་དགུ་བོ་གང་ཞེ་ན། རྣམ་མཁྱེན་ཐོབ་པ་ལ་གེགས་བྱེད་པའི་སྒྲིབ་པ་སྤོངས་པའི་ཐབས་ལ་རྨོངས་པ་སྟེ་མི་ཤེས་པ་ལ་འཕགས་པ་འགའ་ཞིག་གིས་བཏགས་པ་ཙམ་དུ་འཛིན་པ་ལ་དམིགས་ནས་སྐྱེས་བུ་བཏགས་འཛིན་ཅན་གྱི་འཛིན་པར་ཞེན་པའི་བློ་སྒོམ་ལམ་རྩེ་སྦྱོར་གྱི་གཞོམ་བྱར་གྱུར་པ་ནི། རྣམ་མཁྱེན་གྱི་སྒྲིབ་པ་ལ་རྨོངས་པའི་རྟོག་པ་ཡིན་ནོ། །དེ་ཆོས་ཅན། བཏགས་འཛིན་རྟོག་པ་ཡིན་ཏེ། དམིགས་ཡུལ་འཕགས་པའི་འཛིན་པ་ལ་དམིགས་ནས་སྐྱེས་བུ་བཏགས་འཛིན་ཅན་གྱི་འཛིན་པར་ཞེན་པའི་བློ་ཡིན་པའི་ཕྱིར། ཆོས་ཅན། སྒོམ་ལམ་རྩེ་སྦྱོར་གྱི་སེམས་དང་སེམས་ལས་བྱུང་བ་འཇུག་པ་བར་ཆད་མེད་ལམ་གྱི་གནས་སྐབས་ཀྱི་ཡུལ་ཅན་ཡིན་ཏེ།

སྔ་མ་གཟུང་རྟོག་གི་སྐབས་སུ་བསྟན་པ་བཞིན་དུ་དེའི་ ༼༥༥༣༽ གནས་སྐབས་དེ་ན་སྤང་བྱའི་རྟོག་པ་ཡིན་པའི་ཕྱིར། ཕྱི་རོལ་པ་ཆོས་ཅན། རྣམ་མཁྱེན་ཐོབ་པ་ལ་གེགས་བྱེད་པའི་སྒྲིབ་པ་སྤོང་བའི་ཐབས་མི་ཤེས་པ་ཡིན་ཏེ། རྣམ་པ་ཐམས་ཅད་དུ་མ་ཤེས་པས་སོ། །འདི་བཞིན་དུ་འོག་མ་བརྒྱད་ལའང་མཛོད། ཐེག་པ་གསུམ་གྱི་ལམ་ཐམས་ཅད་ཡོངས་སུ་མ་ཤེས་པས་ལམ་ཤེས་པ་ཉིད་ཐོབ་པ་ལ་གེགས་བྱེད་པའི་སྒྲིབ་པ་སྤོང་བའི་ཐབས་མ་ཤེས་པ་དང༌། གཟུགས་སོགས་གཞི་ཐམས་ཅད་ཡོངས་སུ་མ་ཤེས་པས་ཐམས་ཅད་ཤེས་པ་ཉིད་ཐོབ་པ་ལ་གེགས་བྱེད་པའི་སྒྲིབ་པ་སྤོང་བའི་ཐབས་མ་ཤེས་པ་དང༌། ཡུམ་སྟོང་ཉིད་སྙིང་རྗེའི་སྙིང་པོ་ཅན་ཡོངས་སུ་མ་ཤེས་པས་སྤང་བྱ་ཐམས་ཅད་ཞི་བའི་ལམ་མ་ཤེས་པ་དང༌། གཟུགས་ལ་སོགས་པའི་ཤེས་བྱ་ཀུན་རྫོབ་བདེན་པ་དང་དེ་བཞིན་ཉིད་དོན་དམ་བདེན་པ་གཉིས་ཀྱི་གནས་ལུགས་མ་ཤེས་པར་དེ་བཞིན་ཉིད་ལ་སོགས་པ་དོན་དམ་པར་བདེན་པ་གཉིས་མཚུངས་པར་ལྡན་མི་ལྡན་ཏེ་དབྱེར་མེད་ཡིན་པ་མ་ཤེས་པ་དང༌། བདུད་རིགས་ཀྱི་ལྷ་དང་མུ་སྟེགས་ཅན་ལ་སོགས་པའི་རང་གི་ངོ་བོར་རང་གི་མཚན་ཉིད་ཀྱིས་སྟོང་པར་མ་ཤེས་པས་མི་མཉམ་པ་ཉིད་མ་ཤེས་པ་དང༌། མི་རྟག་པ་ལ་སོགས་པ་དོན་ལ་ཇི་བཞིན་དུ་འཛིན་པས་སྡུག་བསྔལ་ལ་སོགས་པའི་བདེན་པའི་གནས་ལུགས་མ་ཤེས་པ་དང༌། འདོད་ཆགས་ལ་སོགས་པའི་བདེན་གཉིས་ཀྱི་གནས་ལུགས་ངོ་བོ་མ་ཤེས་པས་ཉོན་མོངས་པའི་རང་བཞིན་མ་ཤེས་པ་དང༌། གཟུང་འཛིན་གྱི་མཚན་ཉིད་རང་བཞིན་གྱིས་སྟོང་པར་མ་ཤེས་པས་གཟུང་འཛིན་གཉིས་ ༼༥༥༤༽ སུ་མེད་པ་མ་ཤེས་པ་ལའོ། །མཇུག་བསྡུ་བ་ནི། མདོར་བསྡུས་རྒྱས་དང་སངས་རྒྱས་ཀྱིས། །ཞེས་སོགས་ཀྱི་ཚིགས་བཅད་དགུ་ལ་བརྟེན་ནས་སྒོམ་ལམ་རྩེ་སྦྱོར་གྱི་མི་མཐུན་ཕྱོགས་གཟུང་འཛིན་གྱི་རྟོག་པ་བཞི་པོ་དེ་དག་སྤང་བར་བྱ་བའི་དོན་དུ་གཉེན་པོ་སྦྱོར་བ་ཉེར་བསྡོགས་དང༌། འཇུག་པ་བར་ཆད་མེད་ལམ་བཞི་ཡང་སྤང་བྱ་དེའི་སྒོ་ནས་དབྱེ་བ་བཞིན་དུ་གཉེན་པོའི་དབྱེ་བ་ཡང་ཐ་དད་དོ་ཞེས་རྗེས་འཇུག་གི་གདུལ་བྱ་རྣམས་ཀྱིས་ཁོང་དུ་ཆུད་པར་བྱའོ། །ངག་དོན།

མདོར་བསྡུས་རྒྱས་དང་སངས་རྒྱས་ཀྱིས། །ཞེས་སོགས་ཀྱི་ཚིགས་བཅད་དགུ་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་སྒོམ་ལམ་རྩེ་སྦྱོར་གྱི་སྤང་བྱའི་དབྱེ་བ་བཞིན་དུ་དེའི་གཉེན་པོའི་དབྱེ་བ་ཡང་ཐ་དད་ཁོང་དུ་ཆུད་པའི་ཕྱིར། ཡང་ན། ཤེས་བྱ་ཆོས་ཅན། སྒོམ་ལམ་རྩེ་སྦྱོར་གྱི་སྤང་བྱའི་དབྱེ་བ་ཐ་དད་པ་བཞིན་དུ་དེའི་གཉེན་པོའི་དབྱེ་བ་ཡང་ཐ་དད་དེ། སྒོམ་ལམ་རྩེ་སྦྱོར་གྱི་སྤང་བྱ་གཟུང་འཛིན་གྱི་རྟོག་པ་བཞི་པོ་སྤང་བར་བྱ་བའི་དོན་དུ་དེའི་སྤང་བྱའི་དབྱེ་བའི་སྒོ་ནས་གཉེན་པོའི་དབྱེ་བ་ཡང་བྱེད་པས་སོ། །འདི་ནི་མཐོང་སྤང་གི་སྐབས་སུ་ཡང་ཤེས་པར་མཛོད་ཅིག གསུམ་པ་བརྟེན་པ་ཡོན་ཏན་ལ། མཚམས་སྦྱར་བ་ནི། ཡམས་ ༼༥༥༥༽ ནད་འདི་རྣམས་ཟད་ནས་ནི། །ཞེས་སོགས་ཀྱི་བར་སྐབས་ཀྱི་ཚིགས་བཅད་གཉིས་ཆོས་ཅན། ཁྱོད་ཀྱིས་ཡོན་ཏན་ཕུན་སུམ་ཚོགས་པ་ཐམས་ཅད་སྒོམ་ལམ་རྩེ་སྦྱོར་ལ་གནས་པའི་བྱང་ཆུབ་སེམས་དཔའ་ལ་བརྟེན་ཏོ་ཞེས་གསུང་པ་ལ་དགོས་པ་ཡོད་དེ། ཁྱོད་ཀྱིས་དེ་ལྟར་གསུང་པས་ཡོན་ཏན་ཕུན་སུམ་ཚོགས་པ་ཐམས་ཅད་དོན་གཉེར་གྱི་གདུལ་བྱ་རྣམས་སྒོམ་ལམ་རྩེ་སྦྱོར་སྒོམ་པ་ལ་སྤྲོ་བ་སྐྱེ་བའི་ཕྱིར། སྒོམ་ལམ་ཆེན་པོའི་ཆེན་པོའི་སྐད་ཅིག་ཐ་མ་ལ་གནས་པའི་བྱང་ཆུབ་སེམས་དཔའ་ཆོས་ཅན། ཁྱོད་ལ་ཡོན་ཏན་ཕུན་སུམ་ཚོགས་པའི་རིགས་ཐམས་ཅད་བརྟེན་པ་ཡིན་ཏེ། སྔ་མ་མཐོང་ལམ་རྩེ་སྦྱོར་དུ་བསྟན་པ་བཞིན་དུ་ཁྱོད་ཀྱིས་ཐེག་ཆེན་གྱི་སྒོམ་སྤང་རྟོག་པ་རགས་པ་བརྒྱ་རྩ་བརྒྱད་སྤངས་པ་དང་དུས་མཉམ་པ་ཁོ་ནར་རྟོག་པ་དེ་དག་གིས་བསྡུས་པའི་ཐེག་ཆེན་གྱིས་སྒོམ་སྤང་ཉོན་སྒྲིབ་རགས་པ་བརྒྱ་རྩ་བརྒྱད་སྤངས་པས་སོ། །ཚིག་དོན་འབྱེད་པ་ནི། ལོ་མ་དང་མེ་ཏོག་དང་འབྲས་བུ་མཆོག་སྟེ་གནས་སྐབས་རབ་ཀྱི་མཐར་ཕྱིན་པ་ཐོབ་པ་དེ་དག་གི་སྤ་བ་སྟེ་མཛེས་པར་གྱུར་པའི་སྒོམ་ལམ་ལ་གནས་པའི་སེམས་དཔའ་ཆེན་པོ་དེ་ལ་བརྟེན་པར་བྱེད་དོ། །ཇི་ལྟར་ན།

རྒྱ་མཚོ་ཆེན་པོར་ཆུ་བོ་གངྒཱ། སི་ཏ། པག་ཤུ། སིནྡྷུ་བཞི་འབབ་པ་བཞིན་དུ་རྣམ་པ་ཐམས་ཅད་མངོན་དུ་འོང་བའི་རྣམ་པས་སོ། །གང་ན་ལམ་ཉམས་སུ་ལེན་པ་རྣམ་པ་ཐམས་ཅད་དུ་ཁྱད་པར་འཕགས་པར་འགྲོ་བའི་བདེ་བ་སྐྱེད་པར་མཁས་པའི་ཡོན་ཏན་ ༼༥༥༦༽ ཕུན་སུམ་ཚོགས་པ་ཐེག་པ་གསུམ་གྱིས་བསྡུས་པ་ཆོས་ཐམས་ཅད་ཀྱི་དེ་བཞིན་ཉིད་ལ་དབང་དུ་བྱུང་བ་ཐོབ་པ་དང༌། སེམས་ཅན་ཐམས་ཅད་ཀྱི་དབང་པོ་ལ་མཁས་པ་དང༌། དེའི་དབང་པོ་ཡོངས་སུ་རྫོགས་པ་ལ་མཁས་པ་དང༌། ལས་བདག་གིར་བྱས་པ་ཤེས་པ་དང༌། སྨོན་ནས་ཤེས་པའི་ཡེ་ཤེས་རྫོགས་པ་ལ་སོགས་པ་ཐམས་ཅད་དོ། །དེའི་རྒྱུ་མཚན། གཉེན་པོ་སྒོམ་ལམ་རྩེ་སྦྱོར་ལ་གོམས་པར་ཕུལ་དུ་ཕྱིན་པས་ཡམས་ནད་དང་འདྲ་བའི་སྒོམ་སྤང་རྟོག་པ་རགས་པ་འདི་རྣམས་ཟད་ནས་གེགས་བྱེད་པ་མེད་ཅིང་སྙིང་རྗེའི་གཞན་དབང་དུ་གྱུར་པས་སོ། །དཔེར་ན་ནད་པ་ནད་ལས་གྲོལ་ཏེ་ཡུན་རིང་པོ་ལོན་ནས་དགའ་བས་དབུགས་ཕྱིན་པའི་བདེ་བ་ཐོབ་པ་བཞིན་ནོ། །དེ་ལ་ལོ་མ་ནི་ངན་སོང་གསུམ་ལས་ཐར་བས་སོ། །མེ་ཏོག་ནི་ལྷ་མིའི་ལུས་ཕུན་སུམ་ཚོགས་པ་ཐོབ་པའོ། །འབྲས་བུ་ནི་རྒྱུན་དུ་ཞུགས་པའི་འབྲས་བུ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་རོ། །ངག་དོན། ལོ་མ་དང་མེ་ཏོག་དང་འབྲས་བུ་གནས་སྐབས་རབ་ཀྱི་མཐར་ཕྱིན་པའི་སེམས་དཔའ་ཆེན་པོ་དེ་ཆོས་ཅན། རྒྱ་མཚོ་ཆེན་པོར་ཆུ་བོ་བཞི་འབབ་པ་བཞིན་དུ་བདེ་བ་སྐྱེད་པར་མཁས་པའི་ཡོན་ཏན་ཕུན་སུམ་ཚོགས་པ་ཐམས་ཅད་བརྟེན་པར་བྱེད་དེ། ནད་པ་ནད་ལས་གྲོལ་ཏེ་དབུགས་འབྱིན་པ་བཞིན་དུ་སྒོམ་ལམ་རྩེ་སྦྱོར་ལ་གོམས་པས་སྒོམ་སྤང་རྟོག་པ་རྣམས་ཟད་ནས་གེགས་བྱེད་པ་མེད་ཅིང་སྙིང་རྗེའི་དབང་དུ་གྱུར་པས་སོ། །སྒོམ་སྤང་རྟོག་པ་བཞི་པོ་འདི་རྣམས་ཆོས་ཅན། 

༼༥༥༧༽ ཡམས་ནད་དང་འདྲ་བ་ཡིན་ཏེ། ཡོན་ཏན་འཐོབ་པ་ལ་འཚེ་བར་བྱེད་པས་སོ། །བདུན་པ་ལ་ངོ་བོ་དང༌། ཁྱད་པར་གཉིས་ལས། དང་པོ་མཚམས་སྦྱར་བ་ནི། ཤེས་བྱ་ཆོས་ཅན། སྒོམ་ལམ་རྩེ་སྦྱོར་བསྟན་པ་དེའི་རྗེས་ལ་བར་ཆད་མེད་པ་རྩེ་སྦྱོར་བསྟན་པ་ལ་རྒྱུ་མཚན་ཡོད་དེ། ས་བཅུ་པ་མན་གྱི་ཐེག་ཆེན་སྒོམ་ལམ་གྱི་རྗེས་ལ་བར་ཆད་མེད་པའི་རྩེ་སྦྱོར་འབྱུང་བ་ཡིན་པས་སོ། །ཚིག་དོན་འབྱེད་པ་ལ། ངོ་བོ་དང༌། ཕན་ཡོན་གཉིས། དང་པོ་ནི། ས་བཅུ་རྒྱུན་མཐའི་སྐད་ཅིག་ཐ་མ་ཆོས་ཅན། རྩེ་སྦྱོར་སྟོན་པའི་སྐབས་འདིར་བར་ཆད་མེད་པའི་རྩེ་སྦྱོར་ཡིན་ཏེ། རང་གི་དངོས་འབྲས་རྫོགས་པའི་སངས་རྒྱས་རྒྱུ་གཞན་གྱིས་བར་དུ་མ་ཆོད་པར་དེ་མ་ཐག་ཏུ་སྐྱེད་ནུས་པའི་བསྡུས་སྒོམ་རབ་ཏུ་གྱུར་པའི་རྣལ་འབྱོར་ཡིན་པའི་ཕྱིར། བར་ཆད་མེད་པའི་རྩེ་སྦྱོར་གྱི་འབྲས་བུ་རྫོགས་པའི་སངས་རྒྱས་ཆོས་ཅན། རྣམ་པ་ཐམས་ཅད་མཁྱེན་པ་ཡིན་ཏེ། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་ཕྱིར། གཉིས་པ་ནི། བྱང་སེམས་ཀྱིས་སྐྱོན་མེད་པས་ས་དང་པོ་ཆོས་ཅན། སྐྱེས་བུ་འགའ་ཞིག་གི་སྟོང་གསུམ་གྱི་སེམས་ཅན་རྣམས་ཉན་ཐོས་ཀྱི་རྟོགས་ ༼༥༥༨༽ པ་ཕུན་སུམ་ཚོགས་པ་བརྒྱད་པའི་ས་ལ་སོགས་པ་ས་བདུན་དང༌། རང་སངས་རྒྱས་ཀྱི་རྟོགས་པ་ཕུན་སུམ་ཚོགས་པ་དེའི་ལམ་ལྔ་ལ་བཀོད་ནས་བསོད་ནམས་སྐྱེད་པ་ཡོད་ན་དེ་དཔེར་མཛད་ནས་དེ་བས་ཁྱོད་བསྒོམས་པའི་བསོད་ནམས་ཁྱད་པར་དུ་འཕགས་པར་མང་བ་ཡིན་ཏེ། ཁྱོད་བསྐལ་པ་གྲངས་མེད་གཅིག་དུ་ཆོས་དབྱིངས་ཀུན་དུ་འགྲོ་བའི་དོན་མངོན་སུམ་དུ་རྟོགས་པའི་སྒོ་ནས་གདུལ་བྱ་རྣམས་དུས་ལ་བབ་པ་ན་ཐེག་པ་གསུམ་གྱི་འབྲས་བུ་ལ་འགོད་པའི་ཕྱིར། བར་ཆད་མེད་པའི་རྩེ་སྦྱོར་ཆོས་ཅན། སྐྱེས་བུ་འགའ་ཞིག་གིས་སྟོང་གསུམ་གྱི་སེམས་ཅན་རྣམས་བྱང་སེམས་ཀྱི་ས་དང་པོ་ལ་བཀོད་ནས་བསོད་ནམས་སྐྱེད་པ་ཡོད་ན་དེར་དཔེ་མཛད་ནས་དེ་བས་ཁྱོད་བསྒོམས་པའི་བསོད་ནམས་ཁྱད་པར་དུ་འཕགས་པར་མང་བ་ཡིན་ཏེ།

ཁྱོད་བསྐལ་པ་གྲངས་མེད་གསུམ་དུ་ཆོས་དབྱིངས་སྒོམ་པའི་སྒོ་ནས་གདུལ་བྱ་རྣམས་དུས་ལ་བབ་པ་ན་ཐེག་པ་གསུམ་གྱི་འབྲས་བུ་ལ་སྐལ་བ་ཇི་ལྟ་བ་བཞིན་དུ་འགོད་པའི་ཕྱིར། འབྲས་བུ་རྫོགས་པའི་སངས་རྒྱས་ཆོས་ཅན། སྐྱེས་བུ་འགའ་ཞིག་གིས་སྟོང་གསུམ་གྱི་སེམས་ཅན་རྣམས་བར་ཆད་མེད་པའི་རྩེ་སྦྱོར་ལ་བཀོད་ནས་བསོད་ནམས་སྐྱེད་པ་ཡོད་ན་དེ་དཔེར་མཛད་ནས་དེ་བས་ཁྱོད་ཀྱི་བསོད་ནམས་ཁྱད་པར་དུ་འཕགས་པ་མང་བ་ཡིན་ཏེ། ཁྱོད་ཕུན་སུམ་ཚོགས་པ་ཐམས་ཅད་ཀྱི་རབ་ཀྱི་མཐར་ཕྱིན་པའི་ཕྱིར། གཉིས་པ་ལ་མཚམས་སྦྱར་བ་ནི། འདི་ཡི་དམིགས་པ་དངོས་མེད་ ༼༥༥༩༽ དེ། ཞེས་སོགས་ཀྱི་ཚིགས་བཅད་ཆོས་ཅན། ཁྱོད་ཀྱི་བར་ཆད་མེད་རྩེའི་དམིགས་པ་ལ་སོགས་པ་གསུངས་པ་ལ་དགོས་པ་ཡོད་དེ། ཁྱོད་ཀྱིས་དེ་གསུངས་པས་བར་ཆད་མེད་པའི་རྩེ་སྦྱོར་དེའི་དམིགས་པ་ལ་སོགས་པ་ཇི་ལྟ་བུ་ཞིག་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ནི། གྲོལ་སྡེ་གཉིས་ལྟར་ན་བདེན་པའི་དངོས་པོ་མེད་པ་ཡང་དག་པ་ཀུན་རྫོབ་སྣ་ཚོགས་པ་འདི་ཆོས་ཅན། རྣམ་མཁྱེན་འདིའི་དམིགས་རྐྱེན་ཡིན་པར་མཆོག་གི་སྤྲུལ་པའི་སྐུས་བཞེད་དེ། དེ་ཡིན་པར་མདོ་ལས་དོན་མཐུན་དུ་གསུངས་པའི་ཕྱིར། ཆོས་ཅན། རྣམ་མཁྱེན་འདིའི་དམིགས་རྐྱེན་ཡིན་ཏེ། ཁྱོད་ལ་དམིགས་ཏེ་རང་བཞིན་གྱིས་ཞི་བའི་རྣམ་པར་བསྒོམས་པས་རྣམ་མཁྱེན་འབྱུང་བའི་ཕྱིར། ཐེག་ཆེན་གྱི་ཚོགས་ལམ་ནས་ས་བཅུ་པའི་བར་དུ་བདེན་གཉིས་ཀྱི་གནས་ལུགས་རྟོགས་པ་ཡང་ཡང་བསྒོམས་ཏེ་བརྗེད་པའི་དྲན་པ་ཆོས་ཅན། ཁྱོད་རྣམ་མཁྱེན་འདིའི་བདག་པོའི་རྐྱེན་ཡིན་པར་མཆོག་གི་སྤྲུལ་པའི་སྐུས་བཞེད་དེ། དེ་ཡིན་པར་མདོ་ལས་དོན་མཐུན་དུ་གསུངས་པའི་ཕྱིར། ཆོས་ཅན། རྣམ་མཁྱེན་འདིའི་བདག་རྐྱེན་ཡིན་ཏེ། དེ་རང་དབང་དུ་བྱེད་པའི་བྱེད་རྒྱུ་ཡིན་པའི་ཕྱིར། དབྱིངས་རང་བཞིན་གྱིས་ཞི་བ་ལ་སྤང་བྱ་གློ་བུར་གྱི་དྲི་མ་མཐའ་དག་ཞི་བའི་ཡེ་ཤེས་ཆོས་ཅན།

རྣམ་མཁྱེན་འདིའི་རྣམ་པ་ཡིན་ཏེ། དེའི་ངོ་བོ་ཡིན་པའི་ཕྱིར། སློབ་དཔོན་ལྟར་ན། བདེན་པའི་དངོས་པོ་མེད་པ་ཡང་དག་པའི་ཀུན་རྫོབ་སྣ་ཚོགས་པའི་ཆོས་ཐམས་ཅད་ཆོས་ཅན། བར་ཆད་མེད་ ༼༥༦༠༽ པའི་རྩེ་སྦྱོར་འདིའི་དམིགས་རྐྱེན་ཡིན་ཏེ། ཁྱོད་ལ་དམིགས་ཏེ་རང་བཞིན་གྱིས་ཞི་བའི་རྣམ་པར་བསྒོམས་པས་དེ་འབྱུང་བའི་ཕྱིར། ཐེག་ཆེན་གྱི་ཚོགས་ལམ་ནས་ས་བཅུ་པ་སྐྱེ་བ་གཅིག་གིས་ཐོགས་པའི་བར་དུ་བདེན་གཉིས་ཀྱི་གནས་ལུགས་རྟོགས་པ་ཡང་ཡང་བསྒོམས་ཏེ་མ་བརྗེད་པའི་དྲན་པ་ཆོས་ཅན། བར་ཆད་མེད་པའི་རྩེ་སྦྱོར་འདིའི་བདག་པོའི་རྐྱེན་ཡིན་ཏེ། དེ་རང་དབང་དུ་སྐྱེད་པའི་བྱེད་རྒྱུ་ཡིན་པའི་ཕྱིར། ཆོས་ཐམས་ཅད་རང་བཞིན་གྱིས་ཞི་བས་མངོན་སུམ་དུ་རྟོགས་པའི་རྒྱུན་མཐའི་ཡེ་ཤེས་མཐར་ཐུག་ཆོས་ཅན། བར་ཆད་མེད་པའི་རྩེ་སྦྱོར་འདིའི་རྣམ་པ་ཡིན་ཏེ། དེའི་ངོ་བོ་ཡིན་པའི་ཕྱིར། བརྒལ་ལན་ནི། ལོག་སྒྲུབ་དང༌། དེའི་ལན་ཡིན་པས་འདི་ལ་གཉིས་ལས། མདོར་བསྟན་པ་ལ། བསལ་བྱ་ཀླན་ཀ་དང༌། དེ་སེལ་བྱེད་ཐབས་མཁས་དང༌། དེ་བསལ་བའི་དགོས་པ་དང་གསུམ། དང་པོ་ནི། བདེན་གཉིས་རྣམ་འབྱེད་ཀྱི་ཐབས་མཁས་མ་རྟོགས་པ་སྣང་སྟོང་འགལ་བར་རབ་ཏུ་སྨྲ་བའི་རྟོག་གེ་བ་རྣམས་ཆོས་ཅན། བར་ཆད་མེད་ ༼༥༦༡༽ པའི་རྩེ་སྦྱོར་གྱི་དམིགས་རྣམ་གྱི་ཚུལ་འདི་ལ་ཀླན་ཀ་བརྒྱུད་མར་རྒོལ་བ་ཡིན་ཏེ། བར་ཆད་མེད་པའི་རྩེ་སྦྱོར་གྱི་དམིགས་རྣམ་གྱི་ཚུལ་འདི་ཁྱོད་ཀྱིས་གཏིང་དཔག་དཀའ་བའི་རྒྱུ་མཚན་གྱིས་འདི་ལ་དམིགས་ཏེ་ཁ་ཅིག་གི་གཅིག་ཏུ་བརྒྱུད་དེ་རྩོད་པའི་ཕྱིར། གཉིས་པ་ནི། སྣང་སྟོང་འགལ་བར་སྨྲ་བའི་རྟོག་གེ་པས་བར་ཆད་མེད་རྩེའི་དམིགས་རྣམ་ལ་དམིགས་ཏེ་བརྒྱུད་མར་རྒོལ་བའི་ལོག་རྟོག་ཆོས་ཅན། བདེན་གཉིས་རྣམ་འབྱེད་ཀྱི་ཐབས་ལ་མཁས་པས་བསལ་བྱ་ཡིན་ཏེ། སྣང་སྟོང་འགལ་བར་སྨྲ་བའི་ལོག་རྟོག་ཡིན་པའི་ཕྱིར། གསུམ་པ་ནི། བདེན་གཉིས་རྣམ་འབྱེད་ཀྱི་ཐབས་ལ་མཁས་པས་སྣང་སྟོང་འགལ་བར་སྨྲ་བའི་ལོག་རྟོག་བསལ་བར་བྱས་པ་འདི་ཆོས་ཅན།

དོན་ཡོད་དེ། ཁྱོད་ལ་བརྟེན་ནས་བར་ཆད་མེད་པའི་རྩེ་སྦྱོར་གྱི་དམིགས་རྣམ་འདིའི་ཟབ་པའི་ཚུལ་བསྟན་ཏོ་སྙམ་དུ་བྱམས་པས་དགོངས་པ་ཡིན་པའི་ཕྱིར། གཉིས་པ་རྒྱས་པར་བཤད་པ་ལ། མཚམས་སྦྱར་བ་ནི། བྱམས་པ་མགོན་པོ་ཆོས་ཅན། ཉིད་ཀྱི་བར་ཆད་མེད་པའི་ཏིང་ངེ་འཛིན་གྱི་འོག་ཏུ་ལོག་རྟོག་བསྟན་པ་ལ་དགོས་པ་ཡོད་དེ། ཁྱོད་ཀྱིས་དེའི་འོག་ཏུ་དེ་བསྟན་པས་བདེན་གཉིས་རྣམ་འབྱེད་ཀྱི་བློའི་ནོར་ཅན་རྣམས་ཀྱི་འགལ་རྐྱེན་ལོག་པར་རྟོག་པ་ཇི་ལྟ་བུ་ཞིག་བསལ་བའི་སྒོ་ནས་བར་ཆད་མེད་པའི་ཏིང་ངེ་འཛིན་བསྐྱེད་པར་བྱ་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ལ་ལོག་སྒྲུབ་དང༌། སེལ་བྱེད་དང༌། ལོག་རྟོག་ ༼༥༦༢༽ བསལ་ནས་ཏིང་འཛིན་བསྐྱེད་པའི་ཚུལ་ལོ། །དང་པོ་ནི། བདེན་པ་གང་རུང་རེ་རྒྱུ་མཚན་དུ་བྱས་ན་ཅིག་ཤོས་སུན་འབྱིན་པར་བྱེད་པ་ནི་ལོག་པར་སྒྲུབ་པའི་མཚན་ཉིད་ཡིན་ལ། དབྱེ་ན། ལོག་པར་སྒྲུབ་པའི་ཀླན་ཀ་དང༌། ལོག་རྟོག་གཉིས། དང་པོའི་མཚན་ཉིད། བདེན་པ་གང་རུང་རེ་རྒྱུ་མཚན་དུ་བྱས་ནས་གཅིག་ཤོས་སུན་འབྱིན་པར་བྱེད་པའི་རྩོད་པ། དབྱེ་ན་ཀུན་རྫོབ་སྒོ་ཅན་དང༌། དོན་དམ་སྒོ་ཅན་གྱི་ཀླན་ཀ་གཉིས། དང་པོ་ནི། ཀུན་རྫོབ་རྒྱུ་མཚན་དུ་བྱས་ནས་གཅིག་ཤོས་སུན་འབྱིན་པའི་རྩོད་པ། གཉིས་པ་ནི་དོན་དམ་རྒྱུ་མཚན་དུ་བྱས་ནས་གཅིག་ཤོས་སུན་འབྱིན་པར་བྱེད་པའི་རྩོད་པ། དེ་གཉིས་རེ་རེ་ལ་ཡང་ཡུལ་གྱི་སྒོ་ནས་བཅུ་དྲུག་ལ་སོགས་པ་མཐའ་ཡས་སོ། །བདེན་པ་གང་རུང་རེ་རྒྱུ་མཚན་དུ་བྱས་ནས་གཅིག་སུན་འབྱིན་པར་བྱེད་པའི་སྒྲོ་བཏགས་པའི་རྣམ་པ་ཅན་གྱི་རིག་པ་ནི་ལོག་པར་སྒྲུབ་པའི་ལོག་རྟོག་གི་མཚན་ཉིད་ཡིན་པ་དེ་དབྱེ་གཞི། དབྱེ་ངོ་རྣམ་པ་བཅུ་དྲུག་ཏུ་མཆོག་གི་སྤྲུལ་པའི་སྐུས་བཞེད་དོ། །འབྱེད་པའི་རྒྱུ་མཚན་གོང་དུ་ཇི་སྐད་བཤད་པའི་ཡུལ་བཅུ་དྲུག་གི་ཡུལ་ཅན་ཡིན་པས་སོ། །དེ་ཡང་རྣམ་མཁྱེན་གྱི་ཡུལ་དམིགས་པ་འཐད་པ་སོགས་ལ་དམིགས་པའི་ཕྱིར་རྣམ་མཁྱེན་གྱི་རྟེན་ཅན་ཞེས་བཏགས་པ་ཡིན་ཏེ།

དཔེར་ན། རྒྱལ་པོའི་བུས་ཉེས་པ་བྱས་པ་ལ་རྒྱལ་པོས་ཉེས་པ་བྱས་སོ་ཞེས་བརྗོད་པ་བཞིན་ནོ། །ལོག་རྟོག་དེ་ཡང་ཐེ་ཚོམ་གྱི་ངོ་བོ་ཡིན་པར་སློབ་དཔོན་བཞེད་མོད། ཁོ་བོས་ནི་རབ་ ༼༥༦༣༽ ཏུ་སྨྲ་རྣམས་བརྒྱུད་མར་རྒོལ་ཞེས་གསུངས་པས་ལོག་ཤེས་ཡིན་པར་གོའོ། །ལོག་རྟོག་ཡང་ཀུན་རྫོབ་སྒོ་ཅན་དང་དོན་དམ་སྒོ་ཅན་གྱི་ལོག་རྟོག་གཉིས་ཡོད་དོ། །ལོག་རྟོག་དང་ཀླན་ཀ་ཡང་གདུལ་བྱ་ཉེ་བའི་བསམ་པ་ལ་དགོངས་ནས་བཅུ་དྲུག་ཕྱེ་ཡིས། དངོས་པོ་ལ་གྲངས་ངེས་མེད་དོ། །དེ་རྣམས་གང་ཞེ་ན། ལོག་པར་རྟོག་གོ །གང་ལ་ན། དམིགས་པ་འཐད་པ་ནས་ཡུམ་སྒོམ་པའི་བར་བཅུ་དྲུག་ལའོ། །གང་གིས་ན། བྱང་ཆུབ་སེམས་དཔའི་བདེན་གཉིས་རྣམ་འབྱེད་ཀྱི་ཐབས་ལ་མཁས་པ་མི་ཤེས་པའི་སྣང་སྟོང་འགལ་བར་སྣང་བར་ཏུ་སྨྲ་བའི་སྐྱེ་བོ་ཐམས་ཅད་ཀྱིས་སོ། །ཇི་ལྟར་ན། འདུས་བྱས་དང་འདུས་མ་བྱས་ཀྱི་ཁམས་གཉིས་ཀྱི་བདེན་པར་མེད་པས་རྣམ་མཁྱེན་གྱི་དམིགས་པ་མི་འཐད་པ་དང༌། རྣམ་པ་ཐམས་ཅད་དུ་རང་བཞིན་མེད་པས་དམིགས་པ་ཆོས་ཐམས་ཅད་དངོས་པོ་མེད་པའི་ངོ་བོ་ཉིད་དུ་ངེས་པར་བཟུང་ཞིང་སྒོམ་པ་མི་འཐད་པ་དང༌། ཤེས་བྱ་ཆོས་ཅན་དངོས་པོ་དང་དངོས་མེད་མི་དམིགས་པས་རྣམ་མཁྱེན་གྱི་ཡེ་ཤེས་མི་འཐད་པ་དང༌། ཆོས་ཐམས་ཅད་དེ་བཞིན་ཉིད་ཀྱི་ངོ་བོ་ཡིན་པས་ཀུན་རྫོབ་དང་དོན་དམ་པའི་བདེན་པ་གཉིས་མི་འཐད་པ་དང༌། སྤྱིན་སོགས་ཆོས་ཐམས་ཅད་མི་དམིགས་པས་སྦྱོར་བ་མི་འཐད་པ་དང༌། རྟོགས་བྱ་མེད་པས་སངས་རྒྱས་དཀོན་མཆོག་མི་འཐད་པ་དང༌། ཆོས་ཐམས་ཅད་མིང་དུ་བཏགས་པ་ཙམ་དུ་ཟད་པས་ཆོས་དཀོན་མཆོག་མི་འཐད་པ་དང༌། གཟུགས་ལ་སོགས་པ་དམིགས་པ་བཀག་པས་སྦྱིན་སོགས་ལ་སྤྱོད་ ༼༥༦༤༽ པའི་དགེ་འདུན་དཀོན་མཆོག་མི་འཐད་པ་དང༌། སྤྱིན་པ་དང་ལེན་པོ་དང་གཏོང་བ་པོ་ལ་སོགས་པར་མི་དམིགས་པས་ཐབས་ལ་མཁས་པ་མི་འཐད་པ་དང༌། དངོས་པོ་དང་དངོས་མེད་ཡོད་མེད་དང་ཡོད་མེད་གཉིས་ཀའི་ངོ་བོ་རྟོགས་པ་བཀག་པས་དེ་བཞིན་གཤེགས་པའི་རྟོགས་པ་མི་འཐད་པ་དང༌།

ཉེར་ལེན་གྱི་ཕུང་པོ་ལྔ་མི་རྟག་པ་དང་སྡུག་བསྔལ་ལ་སོགས་པར་མངོན་པར་ཞེན་པ་དེ་སྤྲོས་པ་རྣམ་པར་བཞག་སྟེ་ཕྱིན་ཅི་ལོག་ཡིན་པས་ཉེར་ལེན་གྱི་ཕུང་པོ་ལྔ་རྟག་པ་ལ་སོགས་པར་མངོན་པར་ཞེན་པ་དེ་ཕྱིན་ཅི་ལོག་ཏུ་མི་འཐད་པ་དང༌། ཉན་རང་གི་ལམ་རྣམ་པར་བསྒོམས་པའི་འབྲས་བུ་རྒྱུན་ཞུགས་ལ་སོགས་པ་མངོན་དུ་མི་བྱེད་པས་བྱང་ཆུབ་སེམས་དཔས་ཉན་རང་གི་ལམ་སྒོམ་པ་མི་འཐད་པ་དང༌། བླང་དོར་མེད་པས་གཉེན་པོ་དང་མི་མཐུན་ཕྱོགས་མི་འཐད་པ་དང༌། གཟུགས་སོགས་ཆོས་ཅན་མེད་པས་ཆོས་རྣམས་ཀྱི་རང་སྤྱིའི་མཚན་ཉིད་མི་འཐད་པ་དང༌། བསྒོམ་བྱ་རང་སྤྱིའི་མཚན་ཉིད་མི་འཐད་པས་ཡུམ་སྒོམ་པར་མི་འཐད་ཅེས་ལོག་པར་རྟོག་གོ །ཀླན་ཀ་ནི། རྒོལ་ལོ། །གང་ལ་དང་གང་གིས་ན་འདྲ། ཇི་ལྟར་ན། འདུས་བྱས་དང་འདུས་མ་བྱས་ཀྱི་ཁམས་བདེན་པར་མེད་ན་རྣམ་མཁྱེན་གྱི་དམིགས་པ་མི་འཐད་སྙམ་ནས། ངག་ཏུ་ཤེས་བྱ་ཆོས་ཅན། རྣམ་མཁྱེན་གྱི་དམིགས་པ་མི་འཐད་པར་ཐལ། འདུས་བྱས་དང་འདུས་མ་བྱས་ཀྱི་ཁམས་བདེན་པར་མེད་པའི་ཕྱིར། ཞེས་ཐལ་བ་འཕེན་པའི་སྒོ་ནས་སོ། །དེ་བཞིན་དུ་འོག་མ་ཐམས་ཅད་ལ་གོང་རིགས་ ༼༥༦༥༽ འགྲེའོ། །སེལ་བྱེད་ནི། གོང་གི་རྩོད་པ་དེ་བདེན་པ་གང་རུང་རེ་རྒྱུ་མཚན་དུ་བྱས་ནས་གཅིག་ཤོས་སུན་འབྱིན་པར་བྱེད་པ་ཡིན་ལ་དེ་བས་ན་ལན་གདབ་དགོས་སོ། །གང་གིས་ན། བདེན་གཉིས་རྣམ་འབྱེད་ཀྱི་ཐབས་ལ་མཁས་པའི་བྱང་ཆུབ་སེམས་དཔས་སོ། །གང་ལ་ན། སངས་རྒྱས་དཀོན་མཆོག་མི་འཐད་པར་ཐལ། རྟོག་བྱ་མེད་པའི་ཕྱིར། ཞེས་པའི་ཐལ་འགྱུར་ལའོ། །ཇི་ལྟར་ན། དོན་དམ་པར་དེར་ཐལ། དེའི་ཕྱིར་ཟེར་ན་འདོད་དེ། དོན་དམ་པར་ཆོས་གང་རང་མ་གྲུབ་པའི་ཕྱིར། ལང་གཤེགས་ལས། དམ་པའི་དོན་དུ་ཡོད་མ་ཡིན། །ཞེས་གསུངས་པའི་ཕྱིར། ཀུན་རྫོབ་ཏུ་དེར་ཐལ། དེའི་ཕྱིར་ཟེར་ན། རྟགས་མ་གྲུབ་སྟེ། ཀུན་རྫོབ་ཏུ་ཤེས་བྱ་ཤེས་བྱེད་ཐམས་ཅད་ཡོད་པའི་ཕྱིར། སྔ་མ་ལས། ཀུན་རྫོབ་ཏུ་ནི་ཐམས་ཅད་ཡོད། །ཅེས་གསུངས་པའི་ཕྱིར།

ཀུན་རྫོབ་ཏུ་དེར་ཐལ། དོན་དམ་པར་དེའི་ཕྱིར་ཟེར་ན། དེ་ལྟ་བུ་དེ། དོན་དམ་པར་རྒྱུ་མཚན་དུ་བྱས་ནས་ཀུན་རྫོབ་སུན་འབྱིན་པའི་དོན་དམ་སྒོ་ཅན་ཀླན་ཀ་ལ་ཀུན་རྫོབ་ཀྱི་སྒོ་ནས་ལན་འདེབས་པ་ནི། མ་ཁྱབ་སྟེ། དོན་དམ་པར་ཤེས་བྱ་ཤེས་བྱེད་དང་བྲལ་བའི་ཡང་དག་པའི་མཐའ་མངོན་དུ་གྱུར་པའི་ཡེ་ཤེས་དེ། ཀུན་རྫོབ་ཏུ་སངས་རྒྱས་དཀོན་ ༼༥༦༦༽ མཆོག་ཡིན་པའི་ཕྱིར། དོན་དམ་པར་སངས་རྒྱས་དཀོན་མཆོག་མི་འཐད་ན། ཀུན་རྫོབ་ཏུ་དེ་འཐད་པར་བུད་ཟེར་ན། དེ་ལྟ་བུའི་དོན་དམ་སྒོ་ཅན་གྱི་ཀླན་ཀ་ལ་ཡང་ལན་དེ་ཉིད་དོ། །ཀུན་རྫོབ་ཏུ་རྟོགས་བྱ་ཡོད་ན། དོན་དམ་པར་མ་གྲུབ་པར་བུད་ཟེར་ན། དེ་ལྟ་བུའི་ཀུན་རྫོབ་སྒོ་ཅན་གྱི་ཀླན་ཀ་ལ་དོན་དམ་གྱི་སྒོ་ནས་ལན་འདེབས་པ་ནི། མ་ཁྱབ་སྟེ། ཀུན་རྫོབ་ཏུ་ཡོད་པའི་ཆོས་ཐམས་ཅད། དོན་དམ་པར་ཡོད་མེད་ཀྱི་སྒོ་ནས་སྤྲོས་པའི་མཐའ་ཐམས་ཅད་དང་བྲལ་བའི་ཕྱིར། ཤེས་བྱ་ཆོས་ཅན། ཉེར་ལེན་གྱི་ཕུང་པོ་ལྔ་ལྷག་པ་ལ་སོགས་པའི་མངོན་པར་ཞེན་པ་དེ་ཀུན་རྫོབ་ཏུ་ཕྱིན་ཅི་ལོག་མ་ཡིན་པར་ཐལ། དེ་མི་རྟག་པ་ལ་སོགས་པར་མངོན་པར་ཞེན་པ་དེ་ཀུན་རྫོབ་ཏུ་ཕྱིན་ཅི་ལོག་ཡིན་པའི་ཕྱིར་ཟེར་ན། དེ་ལྟ་བུ་དེ་ཀུན་རྫོབ་རྒྱུ་མཚན་དུ་བྱས་ནས་ཀུན་རྫོབ་སུན་འབྱིན་པའི་ཀུན་རྫོབ་སྒོ་ཅན་གྱི་ཀླན་ཀ་ལ་དོན་དམ་གྱི་སྒོ་ནས་ལན་འདེབས་པ་ནི། མ་ཁྱབ་སྟེ། ཉེར་ལེན་གྱི་ཕུང་པོ་ལྔ་པོ་དེ་ཡིན་ལུགས་ལ་རྟག་མི་རྟག་ལ་སོགས་པ་ཐམས་ཅད་དང་བྲལ་བའི་ཕྱིར། བྱང་སེམས་ཆེན་པོས་ཀུན་རྫོབ་ཏུ་ཉན་རང་གི་ལམ་སྒོམ་པ་མི་འཐད་པར་ཐལ། ཀུན་རྫོབ་ཏུ་ཉན་རང་གི་ལམ་རྣམ་པར་བསྒོམས་པའི་འབྲས་བུ་རྒྱུན་ཞུགས་སོགས་མངོན་དུ་མི་བྱེད་པའི་ཕྱིར་ཟེར་ན། དེ་ལྟ་བུའི་ཀུན་རྫོབ་རྒྱུ་མཚན་དུ་བྱས་ནས་ཀུན་རྫོབ་སུན་འབྱིན་པའི་ཀུན་རྫོབ་སྒོ་ཅན་གྱི་ཀླན་ཀ་ལ་ཀུན་རྫོབ་གྱི་སྒོ་ནས་ལན་འདེབས་པ་ནི། མ་ཁྱབ་སྟེ། བྱང་སེམས་ཆེན་ ༼༥༦༧༽ པོས་གདུལ་བྱ་རིགས་ཅན་གསུམ་སྐལ་བ་དང་འཚམས་པར་ཐེག་པ་གསུམ་ལ་འགོད་པའི་ཕྱིར་དུ་ལམ་གསུམ་གྱི་གནས་ལུགས་ཤེས་པར་བྱས་ནས་སྒོམ་པར་བྱེད་ཅིང་ཤེས་མཐོང་གིས་བལྟས་ནས་དམན་པའི་ལམ་འབྲས་ལས་འདའ་བར་བྱེད་པའི་ཕྱིར།

དེ་བཞིན་དུ་གཞན་རྣམས་ལ་ཡང་ཅི་རིགས་པར་སྦྱོར་མཛད། མདོར་ན་དེ་ལྟ་བུའི་ཀླན་ཀ་དང་ལོག་རྟོག་ཐམས་ཅད་ཆོས་ཅན། མི་འཐད་པ་ཡིན་ཏེ། ཕན་ཚུན་འགལ་བའི་དོན་གཞི་གཅིག་གི་སྟེང་དུ་སྒྲུབ་པས་སོ། །ཤེས་བྱ་ཆོས་ཅན། ཀུན་རྫོབ་རྒྱུ་མཚན་དུ་བྱས་ནས་དོན་དམ་སུན་འབྱིན་པའི་ཀུན་རྫོབ་སྒོ་ཅན་གྱི་ཀླན་ཀ་ལ་དོན་དམ་གྱི་སྒོ་ནས་ལན་གདབ་དགོས། དོན་དམ་རྒྱུ་མཚན་དུ་བྱས་ནས་ཀུན་རྫོབ་སུན་འབྱིན་པར་བྱེད་པའི་དོན་དམ་སྒོ་ཅན་གྱི་ཀླན་ཀ་ལ་ཀུན་རྫོབ་ཀྱི་སྒོ་ནས་ལན་གདབ་དགོས་ཏེ། ཀུན་རྫོབ་ཏུ་ཡོད་ན་དོན་དམ་པར་ཡོད་མི་དགོས། དོན་དམ་པར་མེད་ན་ཀུན་རྫོབ་ཏུ་མེད་མི་དགོས་པའི་ཕྱིར། ཁ་ཅིག་གིས་ཀུན་རྫོབ་སྒོ་ཅན་ཀླན་ཀ་ལ་དོན་དམ་གྱི་སྒོ་ནས་ལན་གདབ་དགོས། དོན་དམ་སྒོ་ཅན་གྱི་ཀླན་ཀ་ལ་ཀུན་རྫོབ་ཀྱི་སྒོ་ནས་ལན་གདབ་དགོས་ཞེས་གཞུང་འདི་སྒྲ་དྲང་ཐད་དུ་ཁས་ལེན་པ་ནི་ཤིན་ཏུ་ངོ་མཚར་ཏེ། ཤེས་བྱ་ཆོས་ཅན། དོན་དམ་པར་ཡུམ་སྒོམ་པ་མི་འཐད་པར་ཐལ། དོན་དམ་པར་བསྒོམ་བྱ་རང་སྤྱིའི་མཚན་ཉིད་མེད་པའི་ཕྱིར། ཞེས་པའི་དོན་དམ་སྒོ་ཅན་གྱི་ཀླན་ཀ་ལ། ཀུན་རྫོབ་ཀྱི་སྒོ་ནས་ལན་འདེབས་པ་དང༌། བྱང་སེམས་ཆེན་པོས་ཀུན་རྫོབ་ཏུ་ཉན་རང་གི་ལམ་ 

༼༥༦༨༽ སྒོམ་པ་མི་འཐད་པར་ཐལ། ཀུན་རྫོབ་ཏུ་ཉན་རང་གི་ལམ་བསྒོམས་པའི་འབྲས་བུ་རྒྱུན་ཞུགས་སོགས་མངོན་དུ་མི་བྱེད་པའི་ཕྱིར། ཞེས་པའི་ཀུན་རྫོབ་སྒོ་ཅན་གྱི་ཀླན་ཀ་ལ་དོན་དམ་གྱི་སྒོ་ནས་ལན་འདེབས་ཤེས་པ་ནི་སངས་རྒྱས་བས་ཀྱང་བློ་གྲོས་ཡངས་པའི་ཕྱིར་རོ། །བསལ་ནས་ཏིང་ངེ་འཛིན་བསྐྱེད་པའི་ཚུལ་ནི། ཤེས་བྱ་ཆོས་ཅན། གཞན་དོན་དུ་དགེ་བ་བར་ཆད་མེད་པའི་རྩེ་སྦྱོར་འདོད་པའི་བྱང་སེམས་རྣམས་ཀྱིས་བདེན་གཉིས་ལ་བརྟེན་པའི་ཐབས་ལ་མཁས་པ་མཁས་པས་སྣང་སྟོང་འགལ་བར་སྒྲུབ་པའི་ལོག་རྟོག་རྣམ་པ་སྟོང་དུ་སྟེ་ཡང་ཡང་བསལ་བ་སྔོན་དུ་འགྲོ་ཞིང་མཐུན་རྐྱེན་བདེན་གཉིས་དབྱེར་མེད་པའི་དོན་ལ་ངེས་ཤེས་བརྟན་པོ་བསྐྱེད་ནས་བར་ཆད་མེད་པའི་རྩེ་སྦྱོར་བསྐྱེད་པར་བྱ་དགོས་ཏེ། བར་ཆད་མེད་པའི་རྩེ་སྦྱོར་སྐྱེད་པ་ལ་འགལ་རྐྱེན་སྣང་སྟོང་འགལ་བར་སྒྲུབ་པའི་ལོག་རྟོག་བསལ་ཞིང་མཐུན་རྐྱེན་བདེན་གཉིས་དབྱེར་མེད་པའི་དོན་ལ་ངེས་ཤེས་བརྟན་པོ་བསྐྱེད་དགོས་པའི་ཕྱིར། དཔེར་ན། མྱུ་གུ་སྔོན་པོ་བསྐྱེད་པ་ལ་ས་བོན་ཆུ་ལུད་དྲོད་གཤེར་ཚོགས་དགོས་པ་བཞིན་ནོ། །གསུམ་པ་ནི། མདོར་ན། ཤེས་རབ་ཀྱི་ཕ་རོལ་ཏུ་ཕྱིན་པ་རྩེ་སྦྱོར་གྱི་མན་ངག་གི་བསྟན་བཅོས་མངོན་པར་རྟོགས་པ་རྩེ་སྦྱོར་གསལ་ ༼༥༦༩༽ བར་བྱེད་པའི་རྒྱན་ཅེས་བྱ་བ་ལས། རྩེ་སྦྱོར་གཏན་ལ་འབེབས་པའི་སྐབས་བསླབ་པ་ཡོངས་སུ་དག་པའི་ལེའུ་ལྔ་པའི་འགྲེལ་པ་དོན་གསལ་བའི་སྙིང་པོ་གསལ་བར་བྱེད་པ་རེ་ཞིག་རྫོགས་སོ།། །། ༼༥༧༠༽ གསུམ་པ་མཐར་གྱིས་པའི་སྦྱོར་བ་ལ། རྒྱུ་མཚན་གྱི་སྒོ་ནས་མཚམས་སྦྱར་བ་ནི། རྩེ་སྦྱོར་བསྟན་ནས་དེའི་རྗེས་སུ་མཐར་གྱིས་པའི་སྦྱོར་བ་དེ་རྣམ་གསུམ་རྣམ་བཅུ་ཞེས་པའི་བསྡུས་དོན་གྱི་ཚིག་བཤད་པའི་སྒོ་ནས་བཤད་པར་བཞེད་དོ། །དེའི་རྒྱུ་མཚན། རྩེ་མོའི་སྦྱོར་བ་ཐོབ་པའི་རྒྱུན་མཐའ་མན་ཆད་ཀྱི་བྱང་སེམས་ནི། སོ་སོ་བ་མཁྱེན་པ་གསུམ་དང༌།

བསྡུས་པ་རྣམ་རྫོགས་སྦྱོར་བ་དང༌། རྩེ་སྦྱོར་དུ་རྟོགས་པའི་དོན་རྣམས་གོ་རིམ་དུ་བཀླགས་ནས་བརྟན་པོར་བྱ་བའི་ཕྱིར་སྒོམ་པར་བྱེད་པས་སོ། །མདོར་ན། ཤེས་བྱ་ཆོས་ཅན། རྩེ་སྦྱོར་གྱི་རྗེས་སུ་མཐར་གྱིས་པའི་སྦྱོར་བ་བསྟན་པ་ལ་རྒྱུ་མཚན་ཡོད་དེ། རྩེ་མོའི་སྦྱོར་བ་ཐོབ་པའི་རྒྱུན་མཐའ་མན་ཆད་ཀྱི་སེམས་དཔའ་ནི་མཁྱེན་གསུམ་དང་རྣམ་རྫོགས་སྦྱོར་བ་དང་རྩེ་སྦྱོར་དུ་རྟོགས་པའི་དོན་རྣམས་གོ་རིམ་བཞིན་དུ་བཀླགས་ནས་བརྟན་པོར་བྱ་བའི་ཕྱིར་སྒོམ་པར་བྱེད་པས་སོ། །ཐེག་ཆེན་ཚོགས་ལམ་པའི་ཏིང་ངེ་འཛིན་མཚན་གཞི། ༼༥༧༡༽ མཐར་གྱིས་པའི་སྦྱོར་བ་མཚོན། རྟོགས་པ་བརྟན་པོར་བྱ་བའི་ཕྱིར་དུ་མཁྱེན་གསུམ་དང་རྣམ་ཀུན་རྩེ་སྦྱོར་དུ་རྟོགས་པའི་དོན་གོ་རིམ་བཞིན་དུ་སྒོམ་པར་བྱེད་པའི་རྣལ་འབྱོར་ཡིན་པས་སོ། །དབྱེ་ན་བཅུ་གསུམ་མོ། །ས་མཚམས་ཐེག་ཆེན་གྱི་ཚོགས་ལམ་ནས་རྒྱུན་མཐའི་བར་ན་ཡོད་དོ། །དེ་རྣམས་གང་ཞེ་ན། ཚིག་དོན་འབྱེད་པ་ནི། མཐར་གྱིས་པའི་བྱ་བར་མཆོག་གི་སྤྲུལ་པའི་སྐུས་བཞེད་དོ། །གང་ན། ཚོགས་ལམ་གྱི་མཐར་གྱིས་པའི་སྦྱོར་བ་བཅུ་གསུམ་ནིའོ། །སྦྱོར་ལམ་མཐར་གྱིས་པའི་སྦྱོར་བ་བཅུ་གསུམ་ནི་མཐར་གྱིས་པའི་བསླབ་པ། མཐོང་སྒོམ་མཐར་གྱིས་པའི་སྦྱོར་བ་བཅུ་གསུམ་ནི་མཐར་གྱིས་པའི་སྒྲུབ་པར་མཆོག་གི་སྤྲུལ་པའི་སྐུས་བཞེད་དོ། །ངག་དོན་ནི། ཚོགས་ལམ་པའི་སྦྱིན་པའི་ནས། དངོས་མེད་ངོ་བོ་ཉིད་ཀྱི་མཐར་གྱིས་པའི་སྦྱོར་བ་དེ་ཆོས་ཅན། མཐར་གྱིས་པའི་བྱ་བ་ཡིན་ཏེ། ཐེག་ཆེན་ལས་དང་པོ་པའི་གོ་རིམ་དུ་སྒོམ་པའི་རྣལ་འབྱོར་ཡིན་པའི་ཕྱིར། དེས་རིགས་འགྲེའོ། །དེ་རྣམས་གང་ཞེ་ན། ས་བཅུ་རྫོགས་པར་སྒྲུབ་པར་བྱེད་དོ། །གང་གི་སྒོ་ནས་ན། འཁོར་གསུམ་དུ་དག་པས་ཕར་ཕྱིན་དུ་ཕྱེ་བའི་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་རྣམ་པ་ཐམས་ཅད་དུ་ཡོངས་སུ་རྫོགས་པའི་སྒོ་ནས་སོ། །གང་གིས་ན། རྩེ་

༼༥༧༢༽ སྦྱོར་ཐོབ་པའི་སེམས་དཔས་སོ། །ངག་དོན། ཤེས་བྱ་ཆོས་ཅན། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པས་ས་བཅུ་རྫོགས་པར་སྒྲུབ་ནུས་ཏེ། ཐབས་དང་སྟོབས་དང་སྨོན་ལམ་དང་ཡེ་ཤེས་ཀྱི་ཕ་རོལ་ཏུ་ཕྱིན་པ་བཞི་ནི་ཡུམ་གྱི་ནང་དུ་འདུས་པའི་ཕྱིར། དེས་ན་འཁོར་གསུམ་རྣམ་པར་དག་པའི་སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་དོན་དམ་པར་དྲན་པ་མེད་པའི་སྒོ་ནས་ཕྱིན་ཅི་མ་ལོག་པར་རིམ་གྱིས་སྒོམ་པའི་རྣལ་འབྱོར་ནི་སྦྱིན་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་མཐར་གྱིས་པའི་སྦྱོར་བའི་བར་རྣམས་ཡིན་ནོ། །སོ་སོར་ཕྲོལ་མཛོད། དྲན་པ་ཉེར་བཞག་དང༌། ཡང་དག་སྤང་བ་དང༌། རྫུ་འཕྲུལ་རྐང་པ་དང༌། དབང་པོ་དང༌། སྟོབས་རྣམས་དོན་དམ་པར་དྲན་པ་མེད་པའི་སྒོ་ནས་དེ་བཞིན་གཤེགས་པའི་ཡོན་ཏན་རིམ་གྱིས་སྒོམ་པའི་རྣལ་འབྱོར་ནི་སངས་རྒྱས་རྗེས་སུ་དྲན་པའི་མཐར་གྱིས་པའི་སྦྱོར་བ་དང༌། བྱང་ཆུབ་ཡན་ལག་རྣམས་དོན་དམ་པར་དྲན་པ་མེད་པ་དང༌། འཕགས་ལམ་ཡན་ལག་བརྒྱད་དོན་དམ་པར་དྲན་པ་མེད་པའི་སྒོ་ནས་དེ་བཞིན་གཤེགས་པའི་ཡོན་ཏན་རིམ་གྱིས་སྒོམ་པའི་རྣལ་འབྱོར་ནི། སངས་རྒྱས་རྗེས་སུ་དྲན་པའི་མཐར་གྱིས་པའི་སྦྱོར་བ་རྣམ་པ་གསུམ་ནི་གོ་རིམ་བཞིན་དུ་ངེས་འབྱེད་ཆ་མཐུན་དང༌། མཐོང་ལམ་དང༌། སྒོམ་ལམ་མཚོན་པར་བྱེད་དོ། །དགེ་མི་དགེ་ལུང་མ་བསྟན་གྱི་ཆོས་དོན་དམ་པར་དྲན་པ་ ༼༥༧༣༽ མེད་པ་དང༌། ཕྱིར་མི་ལྡོག་པའི་བྱང་སེམས་འཕགས་པ་དོན་དམ་པར་དྲན་པ་མེད་པའི་སྒོ་ནས་ཕྱིན་ཅི་མ་ལོག་པར་རིམ་གྱིས་སྒོམ་པའི་རྣལ་འབྱོར་ནི། ཆོས་དང་དགེ་འདུན་རྗེས་སུ་དྲན་པའི་མཐར་གྱིས་པའི་སྦྱོར་བ་ཡིན་ནོ། །སྡོམ་པ་གསུམ་གྱི་ཡོན་ཏན་དང༌། སྦྱིན་པ་གསུམ་གྱི་ཡོན་ཏན་དང༌། འཇིག་རྟེན་དང་འཇིག་རྟེན་ལས་འདས་པའི་ལྷའི་ཡོན་ཏན་དོན་དམ་པར་དྲན་པ་མེད་པའི་སྒོ་ནས་ཕྱིན་ཅི་མ་ལོག་པར་རིམ་གྱིས་སྒོམ་པའི་རྣལ་འབྱོར་ནི།

ཚུལ་ཁྲིམས་དང༌། གཏོང་བ་དང༌། ལྷ་རྗེས་སུ་དྲན་པའི་མཐར་གྱིས་པའི་སྦྱོར་བ་ཡིན་ནོ། །གཟུགས་སོགས་ཆོས་ཐམས་ཅད་བདེན་པའི་དངོས་པོ་མེད་པའི་ངོ་བོ་ཉིད་དུ་རྟོགས་ནས་རིམ་གྱིས་སྒོམ་པའི་སེམས་དཔའི་རྣལ་འབྱོར་ནི། དངོས་པོ་མེད་པའི་ངོ་བོ་ཉིད་ཀྱི་མཐར་གྱིས་པའི་སྦྱོར་བ་ཡིན་ནོ། །སྐབས་ཀྱི་སྒོ་ནས་མཇུག་བསྡུ་བ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཅེས་བྱ་བ་ལས། མཐར་གྱིས་པའི་སྦྱོར་བ་གཏན་ལ་འབེབས་པའི་སྐབས་རིམ་གྱིས་འཇུག་པ་བསླབ་པའི་ལེའུ་དྲུག་པའི་འགྲེལ་བ་དོན་གསལ་གྱི་སྙིང་པོའི་གསལ་བྱེད་རེ་ཞིག་རྫོགས་སོ།། །། ༼༥༧༤༽ བཞི་པ་སྐད་ཅིག་མའི་སྦྱོར་བ་ལ། རྒྱུ་མཚན་གྱི་སྒོ་ནས་མཚམས་སྦྱར་བ་ནི། མཐར་གྱིས་པའི་སྦྱོར་བའི་རྗེས་སུ་བྱ་རྫོགས་ཀྱི་སྐད་ཅིག་མ་གཅིག་ལ་མངོན་པར་རྫོགས་པར་བྱང་ཆུབ་པར་བྱེད་པས་ན་སྐད་ཅིག་མའི་སྦྱོར་བ། མཚན་ཉིད་ཀྱིས་ནི་རྣམ་པ་བཞི། །ཞེས་པའི་བསྡུས་པའི་དོན་གྱི་ཚིག་ལེའུར་བྱས་པ་རྣམ་པར་བཤད་པའི་སྒོ་ནས་བཤད་པར་བཞེད་དོ། །དེའི་རྒྱུ་མཚན་མཐར་གྱིས་པའི་སྦྱོར་བ་ཤིན་ཏུ་བསྒོམས་པའི་སེམས་དཔའ་ནི་རྟོགས་པ་ལྷུན་གྲུབ་ལ་ཤིན་ཏུ་གོམས་པར་བྱ་བའི་ཕྱིར་དུ་མཁྱེན་གསུམ་ཐོས་བསམ་གྱིས་ཤེས་པའི་དོན་དེ་དག་བྱ་རྫོགས་ཀྱི་སྐད་ཅིག་མ་གཅིག་གིས་སྒོམ་པས་སོ། །ངག་དོན། ཤེས་བྱ་ཆོས་ཅན། མཐར་གྱིས་པའི་སྦྱོར་བའི་རྗེས་སུ་སྐད་ཅིག་མའི་སྦྱོར་བ་བསྟན་པ་ལ་རྒྱུ་མཚན་ཡོད་དེ། མཐར་གྱིས་པའི་སྦྱོར་བ་ཤིན་ཏུ་བསྒོམས་པའི་སེམས་དཔའ་ནི་རྟོགས་པ་ལྷུན་གྲུབ་ལ་ཤིན་ཏུ་གོམས་པར་བྱ་བའི་ཕྱིར་དུ་ ༼༥༧༥༽ མཁྱེན་གསུམ་ཐོས་བསམ་གྱིས་ཤེས་པའི་དོན་དེ་དག་བྱ་རྫོགས་ཀྱི་སྐད་ཅིག་མ་གཅིག་གིས་སྒོམ་པས་སོ། །ས་བཅུ་རྒྱུན་མཐའི་སྐད་ཅིག་མཐའ་མའི་ཡེ་ཤེས་མཚན་གཞི། སྐད་ཅིག་མའི་སྦྱོར་བར་མཚོན། རྟོགས་པ་ལྷུན་གྲུབ་ལ་ཤིན་ཏུ་གོམས་པར་བྱ་བའི་ཕྱིར་དུ་མཁྱེན་གསུམ་ཐོས་བསམ་གྱིས་ཤེས་པའི་དོན་དེ་དག་བྱ་རྫོགས་ཀྱི་སྐད་ཅིག་མ་གཅིག་ལ་སྒོམ་པའི་རྣལ་འབྱོར་མཐར་ཐུག་ཡིན་པས་སོ། །དབྱེ་ན།

མཐར་གྱིས་པའི་སྦྱོར་བ་ལ་བཅུ་གསུམ་ཡོད་པར་མ་ཟད་སྐད་ཅིག་མའི་སྦྱོར་བ་དེ་ཡང་མཚན་ཉིད་དེ་ལྡོག་པ་ཐ་དད་པ་ཉིད་ཀྱིས་རྣམ་པ་བཞི་ཡོད་པས་རིམ་བཞིན་འཆད་དོ། །ས་མཚམས་རྒྱུན་མཐའ་ཁོ་ན་ན་ཡོད། གཉིས་པ་མཚོན་བྱེད་ཀྱི་སྒོ་ནས་རྒྱས་པར་བཤད་པ་ལ་བཞི་ལས། དང་པོ་རྣམ་པར་སྨིན་པ་མ་ཡིན་པའི་སྐད་ཅིག་མའི་སྦྱོར་བ་ལ། མཚམས་སྦྱར་བ་ནི། ཤེས་བྱ་ཆོས་ཅན། དང་པོར་རྣམ་པར་སྨིན་པ་མ་ཡིན་པའི་ཟག་པ་མེད་པའི་ཆོས་ཐམས་ཅད་སྐད་ཅིག་མ་གཅིག་ལ་སྒོམ་པའི་ ༼༥༧༦༽ མཚན་ཉིད་ཅན་གྱི་སྐད་ཅིག་མའི་སྦྱོར་བ་བསྟན་པ་ལ་རྒྱུ་མཚན་ཡོད་དེ། ཟག་མེད་ཀྱི་རྟོགས་པ་རྣམས་ཀྱི་ནང་ནས་དང་པོར་རྣམ་པར་སྨིན་པ་མ་ཡིན་པའི་ཟག་མེད་ཀྱི་རྟོགས་པ་འབྱུང་བའི་ཕྱིར། ཚིག་དོན་འབྱེད་པ་ནི། དངོས་པོ་ཐ་དད་དུ་ངེས་པར་འཛིན་པའི་ཕྱིན་ཅི་ལོག་དང་བྲལ་ཞིང་དམིགས་པར་བྱ་བ་སྦྱིན་སོགས་ལ་སྤྱོད་པའི་ས་བཅུ་རྒྱུན་མཐའི་སྐད་ཅིག་མའི་ཡེ་ཤེས་སྐད་ཅིག་མ་རེ་རེས་ཀྱང་སྦྱིན་སོགས་ཕྱིན་དྲུག་ནས་དཔེ་བྱད་བཟང་པོ་བརྒྱད་ཅུའི་བར་གྱི་ཟག་མེད་ཀྱི་ཆོས་རྣམས་ཀྱི་རིགས་ཀུན་བསྡུས་ཤིང་རྟོགས་ནས་སྒོམ་པའི་རྣལ་འབྱོར་མཐར་ཐུག་ཡིན་པའི་ཕྱིར། ས་བཅུ་རྒྱུན་མཐའི་ཐུབ་པ་བྱང་ཆུབ་སེམས་དཔའི་སྐད་ཅིག་མ་ཐ་མ་འདི་ནི། རྣམ་པར་སྨིན་པ་མ་ཡིན་པའི་སྐད་ཅིག་མའི་སྦྱོར་བ་ཡིན་པའི་ཤེས་པར་བྱའོ། །མདོར་ན། ས་བཅུ་རྒྱུན་མཐའི་ཡེ་ཤེས་སྐད་ཅིག་ཐ་མ་མཚན་གཞི། རྣམ་པར་སྨིན་པ་མ་ཡིན་པའི་སྐད་ཅིག་མའི་སྦྱོར་བ་མཚོན། རྣམ་པར་སྨིན་པ་མ་ཡིན་པ་ཟག་མེད་གཅིག་རྟོགས་པའི་སྐད་ཅིག་ལ་ཟག་མེད་ཀྱི་ཆོས་ཀུན་རྟོགས་ནས་སྒོམ་པའི་རྣལ་འབྱོར་མཐར་ཐུག་ཡིན་པའི་ཕྱིར། བརྒལ་ལན་ལ། རྒོལ་བ་ནི། མང་པོས་གཅིག་བསྡུས་མོད། གཅིག་གིས་མང་པོ་བསྡུས་པ་མི་འཐད་དོ་ཞེ་ན། ལན་ནི། ཤེས་བྱ་ཆོས་ཅན། མང་པོས་གཅིག་བསྡུས་པ་འབའ་ཞིག་ཏུ་མ་ཟད། འོན་ཀྱང་གཅིག་གི་མང་པོས་བསྡུས་པ་ཡོད་དེ།

ཟག་མེད་ཡེ་ཤེས་གང་གིས་ ༼༥༧༧༽ དངོས་པོ་གཅིག་གི་དེ་བཞིན་དུ་མཐོང་བ་དེ་ཡིས་དངོས་པོ་ཀུན་དེ་བཞིན་ཉིད་དུ་མཐོང་བ་ཡིན་པའི་ཕྱིར་ཏེ། དངོས་པོ་ཀུན་གྱི་ངོ་བོ་ཉིད་དང་དངོས་པོ་གཅིག་གི་ངོ་བོ་ཀུན་ནི་ཆོས་དབྱིངས་ཀྱི་ངོ་བོར་དབྱེར་མེད་པའི་ཕྱིར། དེ་ལྟར་ཨཱརྻ་དེ་བའི་གཞུང་ལུགས་ལས་འབྱུང་བའི་ཕྱིར་འཐད་དོ། །དོགས་པ་བསལ་བ་བཞིན་དུ་ཡང་རྒོལ་བ་ནི། ཇི་ལྟར་ན། ཟག་མེད་ཀྱི་ཡེ་ཤེས་གཅིག་དམིགས་པ་ན་ཟག་མེད་ཐམས་ཅད་བསྡུས་པའི་ཡིན་ཏེ་དེ་མི་འཐད་དོ་ཞེ་ན། འཇིག་རྟེན་ལ་གྲགས་པ་དཔེའི་སྒོ་ནས་ལན་སྟོན་པ་ནི། ས་བཅུ་རྒྱུན་མཐའི་ཡེ་ཤེས་ཆོས་ཅན། ཁྱོད་ཀྱིས་ཟག་མེད་ཀྱི་ཡེ་ཤེས་གཅིག་ཤེས་པའི་སྐད་ཅིག་མ་གཅིག་ཁོ་ན་ལ་དེའི་རིགས་མཐུན་ཐམས་ཅད་རྟོགས་པ་ཡིན་ཏེ། སྐད་ཅིག་མ་གཅིག་ལ་ཆོས་ཐམས་ཅད་རྟོགས་པར་གྱུར་ཅིག ཅེས་པའི་སྔོན་གྱི་སྨོན་ལམ་གྱི་འཕེན་པ་རྫོགས་པའི་ཕྱིར་དང༌། ཆོས་དབྱིངས་བསྒོམས་པའི་མཐུ་གནས་སྐབས་ཕུལ་དུ་ཕྱིན་པའི་ཕྱིར། དཔེར་ན་ནས་དེ་བཞིན་ནོ། ཡང་ན། ཤེས་བྱ་ཆོས་ཅན། ས་བཅུ་རྒྱུན་མཐའི་ཡེ་ཤེས་ཀྱི་སྐད་ཅིག་མ་གཅིག་ལ་ཆོས་ཐམས་ཅད་རྟོགས་པར་གྱུར་ཅིག་ཅེས་པའི་སྔོན་གྱི་སྨོན་ལམ་གྱི་འཕེན་པ་དང༌། ཆོས་དབྱིངས་བསྒོམས་པའི་མཐུས་ཟག་མེད་ཀྱི་ཡེ་ཤེས་གཅིག་དམིགས་པའི་སྐད་ཅིག་མ་གཅིག་ཁོ་ན་ལ་དེའི་རིགས་ཐམས་ཅད་གཏོགས་པ་ཡིན་ཏེ། བཟོ་བོ་མཁས་པས་སྔོན་བཟོ་ལེགས་པར་བྱས་པའི་མཐུས་སྐྱེས་བུས་རྡོག་ཐབས་གཅིག་གིས་བསྐྱོད་པ་ན་ཟོ་ཆུན་གྱི་རྒྱུད་ཐམས་ཅད་ཅིག་ཅར་དུས་གཅིག་ ༼༥༧༨༽ ཏུ་འགུལ་བའི་ཕྱིར། གཉིས་པ། རྣམ་པར་སྨིན་པའི་སྐད་ཅིག་མའི་སྦྱོར་བ་ལ། མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་དང་པོ་བསྟན་ནས་དེའི་རྗེས་སུ་གཉིས་པ་རྣམ་པར་སྨིན་པའི་གནས་སྐབས་ཀྱི་ཟག་མེད་ཀྱི་ཆོས་ཐམས་ཅད་སྐད་ཅིག་མ་གཅིག་ལ་རྟོགས་ནས་བསྒོམས་པའི་མཚན་ཉིད་ཅན་གྱི་སྐད་ཅིག་མའི་སྦྱོར་བ་བསྟན་པ་ལ་རྒྱུ་མཚན་ཡོད་དེ།

རྒྱུ་རྣམ་པར་སྨིན་པ་མ་ཡིན་པའི་ཟག་མེད་ཀྱི་ཡེ་ཤེས་ལས་འབྲས་བུ་རྣམ་པར་སྨིན་པའི་ཟག་མེད་གྱི་ཡེ་ཤེས་འབྱུང་བའི་ཕྱིར། ཚིག་དོན་འབྱེད་པ་ནི། རྟོགས་ནས་སྒོམ་མོ། །གང་གིས་ན། ས་བཅུ་རྒྱུན་མཐའི་བྱང་ཆུབ་སེམས་དཔས་སོ། །གང་ན། རྣམ་པར་སྨིན་པའི་གནས་སྐབས་སུ་གྱུར་པའི་ཟག་མེད་རྣམས་སོ། །ཇི་ལྟར་ན། སྐད་ཅིག་མ་གཅིག་ཁོ་ན་ལའོ། །གང་གི་ཚེ་ན། དཀར་བ་སྟེ་དག་པའི་ངོ་བོ་ཉིད་དུ་སྐྱེས་པ་དེའི་ཚེ་བསྒོམས་པས་དག་གོ །གང་གིས་ན། སྒོམ་སྤང་རགས་པས་སོ། །གང་ན་ན། རྣམ་པར་བྱང་བའི་ཕྱོགས་རྣམ་པར་སྨིན་པའི་ཆོས་ཉིད་ཀྱི་གནས་སྐབས་ས་བཅུ་རྒྱུན་མཐའི་ཡེ་ཤེས་ནིའོ། །ཇི་ལྟར་ན། སྒོམ་སྤང་གི་དྲི་མ་རགས་པ་ཐམས་ཅད་དང་བྲལ་བའི་སྟོན་ཀའི་ཟླ་བའི་འོད་བཞིན་དུའོ། །དེའི་རྒྱུ་མཚན་ས་བཅུ་རྒྱུན་མཐའི་བྱང་ ༼༥༧༩༽ ཆུབ་སེམས་དཔས་གཉེན་པོ་སྒོམ་ལམ་བསྒོམས་པས་མི་མཐུན་ཕྱོགས་སྒོམ་སྤང་རགས་པ་ཐམས་ཅད་དང་བྲལ་བས་ནའོ། །ངག་དོན། ས་བཅུ་རྒྱུན་མཐའི་ཡེ་ཤེས་སྐད་ཅིག་ཐ་མ་ཆོས་ཅན། ཡུམ་རྣམ་པར་སྨིན་པའི་སྐད་ཅིག་མའི་སྦྱོར་བ་ཡིན་ཏེ། རྣམ་པར་སྨིན་པའི་ཟག་མེད་གཅིག་རྟོགས་པའི་སྐད་ཅིག་མ་གཅིག་ཁོ་ན་ལ་རྣམ་པར་སྨིན་པའི་ཟག་མེད་ཐམས་ཅད་རྟོགས་ནས་སྒོམ་པའི་རྣལ་འབྱོར་མཐར་ཐུག་ཡིན་པའི་ཕྱིར། འདིའི་སྐབས་སུ་ཡང་བརྒལ་ལན་སྔར་བཞིན་ནོ། །རྣམ་པར་སྨིན་པའི་ས་བཅུ་རྒྱུན་མཐའི་ཡེ་ཤེས་ཆོས་ཅན། སྟོན་ཀའི་ཟླ་བའི་འོད་བཞིན་དུ་སྒོམ་སྤང་རགས་པས་དག་པ་ཡིན་ཏེ། གཉེན་པོ་སྒོམ་ལམ་བསྒོམས་པས་སྒོམ་སྤང་རགས་པ་ཐམས་ཅད་དང་བྲལ་བའི་ཕྱིར། གསུམ་པ་མཚན་ཉིད་མེད་པའི་སྐད་ཅིག་མའི་སྦྱོར་བ་ལ། མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་གཉིས་པ་བསྟན་ནས་གསུམ་པ་ཆོས་ཐམས་ཅད་མཚན་ཉིད་མེད་པར་སྐད་ཅིག་མ་གཅིག་ལ་རྟོགས་ནས་སྒོམ་པའི་མཚན་ཉིད་ཅན་གྱི་སྐད་ཅིག་མའི་སྦྱོར་བ་བསྟན་པ་ལ་རྒྱུ་མཚན་ཡོད་དེ། ཟག་མེད་ཀྱི་ཆོས་རྣམས་བསྒོམ་པ་ལ་བདེན་པའི་མཚན་ཉིད་མེད་པར་ཤེས་དགོས་པའི་ཕྱིར།

ཚིག་དོན་འབྱེད་པ་ནི། ཤེས་ནས་སྒོམ་མོ། །གང་ན། ཀུན་ ༼༥༨༠༽ ནས་ཉོན་མོངས་པ་དང་རྣམ་བྱང་གི་ཆོས་རྣམས་བདེན་པའི་མཚན་ཉིད་པ་ཉིད་དུའོ། །གང་གིས་ན། སྦྱིན་སོགས་རྟོགས་པའི་རྣམ་པ་ཅན་གྱིས་ས་བཅུ་རྒྱུན་མཐའི་ཡེ་ཤེས་སྐད་ཅིག་མ་གཅིག་གིས་སོ། །རྒྱུ་གང་ལ་བརྟེན་ནས་ན། སྦྱིན་སོགས་ཕྱིན་དྲུག་ལ་སྤྱོད་ཅིང་ཉེར་ལེན་གྱི་ཕུང་པོ་ལྔ་ལ་སོགས་པའི་ཆོས་ཐམས་ཅད་རྨི་ལམ་དང་འདྲ་བར་རྟོགས་པ་ལ་བརྟེན་ནས་སོ། །སྐབས་གང་དུ་ན། སྔོན་སྐྱེ་བ་གཅིག་གིས་ཐོགས་པ་མན་ཆད་དུ་ཆོས་ཐམས་ཅད་རྨི་ལམ་ལྟར་སྒོམ་པ་གོམས་པས་འབྲས་བུ་ཚོགས་གཉིས་ཉམས་སུ་མྱོང་བ་བྱས་ནས་རྟོགས་པའི་གནས་སྐབས་ས་བཅུ་རྒྱུན་མཐའ་ནའོ། །ཇི་ལྟར་ན། ཆོས་གཅིག་བདེན་པའི་མཚན་ཉིད་མེད་པར་རྟོགས་པའི་སྐད་ཅིག་མ་གཅིག་ལ་ཆོས་ཐམས་ཅད་དེ་ལྟར་རྟོགས་ནས་སྒོམ་མོ། །མདོར་ན། ས་བཅུ་རྒྱུན་མཐའི་ཡེ་ཤེས་སྐད་ཅིག་ཐ་མ་ཆོས་ཅན། མཚན་ཉིད་མེད་པའི་སྐད་ཅིག་མའི་སྦྱོར་བ་ཡིན་ཏེ། ཆོས་ཐམས་ཅད་བདེན་པའི་མཚན་ཉིད་མེད་པར་བྱ་རྫོགས་ཀྱི་སྐད་ཅིག་མ་གཅིག་ལ་རྟོགས་ནས་སྒོམ་པའི་རྣལ་འབྱོར་མཐར་ཐུག་ཡིན་པས་སོ། །འདིའི་སྐབས་སུ་ཡང་བརྒལ་ལན་སྔར་བཞིན་མཛོད། ཆོས་ཅན། ཆོས་ཐམས་ཅད་བདེན་པའི་མཚན་ཉིད་མེད་པར་རྟོགས་པ་ཡིན་ཏེ། སྦྱིན་སོགས་ཕྱིན་དྲུག་ལ་སྤྱོད་ཅིང་ཆོས་ཐམས་ཅད་རྨི་ལམ་དང་འདྲ་བར་རྟོགས་པའི་ཕྱིར། 

༼༥༨༡༽ བཞི་པ་གཉིས་སུ་མེད་སྐད་ཅིག་མའི་སྦྱོར་བ་ལ། མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་གསུམ་པ་བསྟན་ནས། བཞི་པ་ཆོས་ཐམས་ཅད་གཟུང་འཛིན་གཉིས་སུ་མེད་པར་སྐད་ཅིག་མ་གཅིག་ལ་སྒོམ་པའི་མཚན་ཉིད་ཅན་གྱི་སྦྱོར་བ་བསྟན་པ་ལ་རྒྱུ་མཚན་ཡོད་དེ། ཆོས་ཐམས་ཅད་མཚན་ཉིད་མེད་པར་ཤེས་པ་ལ་གཟུང་འཛིན་གཉིས་སུ་མེད་པར་ཤེས་དགོས་པའི་ཕྱིར། ཚིག་དོན་འབྱེད་པ་ལ། རྟོགས་ནས་སྒོམ་མོ། །གང་ན། ཆོས་རྣམས་ཀྱི་དེ་ཁོ་ན་ཉིད་གཟུང་འཛིན་གཉིས་སུ་མེད་པའོ། །ཇི་ལྟར་ན། རྨི་ལམ་དུ་མ་ཟད་ཆོས་ཐམས་ཅད་ཀྱང་གཟུང་འཛིན་གཉིས་སུ་མེད་པ་དེ་ལྟ་བུའི་ཆོས་ཉིད་ཅན་ཡིན་ནོ། །ཞེས་ངེས་པར་བྱས་ནས་དུས་སྐད་ཅིག་མ་གཅིག་ལའོ། །གང་གི་ཚེ་ན། གཉིད་སད་པའི་ཚེ་གཟུང་འཛིན་གཉིས་ཀྱི་ཚུལ་དུ་རྨི་ལམ་ལ་གཟུང་བ་དང་རྨི་ལམ་དེ་མཐོང་བ་ལ་འཛིན་པར་མི་མཐོང་བ་ལྟར། ཆོས་ཐམས་ཅད་ཀྱང་གཟུང་འཛིན་གཉིས་སུ་མི་མཐོང་བ་དེའི་ཚེ་ནའོ། །གང་གིས་ན། ཡུན་རིང་མོ་ཞིག་ནས་བར་ཆད་མེད་པར་གཟུང་འཛིན་གཉིས་སུ་སྣང་བ་སྤོང་བ་ལ་གོམ་པ་ངང་དུ་གྱུར་པས་གཟུང་འཛིན་གྱི་གཉིས་སུ་སྣང་བའི་བག་ཆགས་རགས་པ་ཐམས་ཅད་དྲུང་ནས་ཕྱུང་བ་བྱང་ཆུབ་སེམས་དཔའི་ཡེ་ཤེས་སྐད་ཅིག་མ་གཅིག་ ༼༥༨༢༽ གིས་སོ། །མདོར་ན། ས་བཅུ་རྒྱུན་མཐའི་ཡེ་ཤེས་སྐད་ཅིག་ཐ་མ་གཅིག་མཚན་གཞི། རྨི་ལམ་ལྟར་ཆོས་ཐམས་ཅད་གཟུང་འཛིན་གཉིས་སུ་མེད་པར་བྱ་རྫོགས་ཀྱི་སྐད་ཅིག་མ་གཅིག་ལ་རྟོགས་ནས་སྒོམ་པའི་རྣལ་འབྱོར་མཐར་ཐུག་ཡིན་པས། གཉིས་སུ་མེད་པའི་སྐད་ཅིག་མའི་སྦྱོར་བ་ཡིན་ནོ། །སྐབས་ཀྱི་སྒོ་ནས་མཇུག་བསྡུ་བ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཅེས་བྱ་བ་ལས། སྐད་ཅིག་མའི་སྦྱོར་བ་གཏན་ལ་འབེབས་པའི་སྐབས་བསླབ་པ་ཡོངས་སུ་རྫོགས་པའི་ལེའུ་བདུན་པའི་འགྲེལ་པ་དོན་གསལ་བའི་སྙིང་པོ་གསལ་བར་བྱེད་པ་རེ་ཞིག་རྫོགས་སོ།།

།། ༼༥༨༣༽ དེ་ལྟར་སྐབས་དང་པོ་བདུན་གྱིས་རྒྱུའི་གནས་སྐབས་རྫོགས་པར་བསྟན་ནས། ད་ནི་སྐབས་བརྒྱད་པས་འབྲས་བུ་ཆོས་སྐུ་སྟོན་པ་ལ་གསུམ་ལས། རྒྱུ་མཚན་གྱི་སྒོ་ནས་མཚམས་སྦྱར་བ་ནི། སྐད་ཅིག་མའི་སྦྱོར་བའི་རྗེས་སུ་ཆོས་ཀྱི་སྐུ་དེ། ངོ་བོ་ཉིད་ལོངས་རྫོགས་བཅས་དང༌། །ཞེས་སོགས་ཀྱི་བསྡུས་པའི་དོན་གྱི་ཚིག་ལེའུར་བྱས་པ་རྣམ་པར་བཤད་པའི་སྒོ་ནས་བཤད་པར་བཞེད་དོ། །གང་གིས་ན། བྱམས་པ་མགོན་པོས་སོ། །དེའི་རྒྱུ་མཚན་སྐད་ཅིག་མའི་སྦྱོར་བ་བསྒོམས་པའི་སྐད་ཅིག་མ་གཉིས་པ་ལ་ཆོས་ཀྱི་སྐུ་མངོན་པར་རྫོགས་པར་བྱང་ཆུབ་པས་སོ། །ངག་དོན་དྲིལ་ན། ཤེས་བྱ་ཆོས་ཅན། སྐད་ཅིག་མའི་སྦྱོར་བའི་རྗེས་སུ་ཆོས་སྐུ་བཤད་པ་ལ་རྒྱུ་མཚན་ཡོད་དེ། སྐད་ཅིག་མའི་སྦྱོར་བ་བསྒོམས་པའི་སྐད་ཅིག་མ་གཉིས་པ་ལ་ཆོས་ཀྱི་སྐུར་བྱང་ཆུབ་པས་སོ། །ཆོས་སྐུའི་མཚན་ཉིད། སྦྱོར་བཞི་བསྒོམས་པའི་འབྲས་བུ་མཐར་ཐུག དབྱེ་ན། སྐད་ཅིག་ ༼༥༨༤༽ མའི་སྦྱོར་བ་ལ་བཞི་ཡོད་པར་མ་ཟད། ཆོས་སྐུ་དེ་ཡང་ངོ་བོ་ཉིད་སྐུ་དང༌། རྟོགས་པ་ཆོས་སྐུ་དང༌། ལོངས་སྐུ་དང༌། སྤྲུལ་སྐུའི་དབྱེ་བས་རྣམ་པ་བཞི་ཡིན་པས་སོ། །ས་མཚམས་སངས་རྒྱས་ཀྱི་ས་ན་ཡོད། རང་སྣང་དང་གཞན་སྣང་ཚོགས་པའི་དབང་དུ་བྱས་སོ། །མཚོན་བྱེད་ཀྱི་སྒོ་ནས་རྒྱས་པར་བཤད་པ་ལ། ཆོས་ཉིད་ཀྱི་སྐུ་དང༌། ཆོས་ཅན་གྱི་སྐུ་དང༌། སྐུའི་ཕྲིན་ལས་རྒྱས་པར་བཤད་པ་གསུམ་ལས། དང་པོ་ལ། མཚམས་སྦྱར་བ་ནི། ངོ་བོ་ཉིད་ཀྱི་སྐུ་ཆོས་ཅན། སྐུ་བཞིའི་ནང་ནས་དང་པོ་བསྟན་པ་ལ་རྒྱུ་མཚན་ཡོད་དེ། ཁྱོད་མ་བཅོས་པའི་སྐུ་ཡིན་པའི་ཕྱིར། ༼༥༨༥༽ ཚིག་དོན་འབྱེད་པ་ལ། ངོ་བོ་ཉིད་ཀྱི་སྐུའི་རང་བཞིན། དེ་ཇི་ལྟར་ཐོབ་པའི་ཚུལ། སྐུ་ལྷག་མ་གསུམ་ཐ་དད་དུ་བཞག་པའི་རྒྱུ་མཚན་ནོ། །དང་པོ་ནི། རྫོགས་པའི་སངས་རྒྱས་ཀྱི་སྤངས་རྟོགས་གཉིས་ཀྱི་རང་བཞིན་སྐྱེ་བོ་མེད་པའི་ངོ་བོ་ཉིད་ནི་ཆོས་ཅན། ཐུབ་པ་སངས་རྒྱས་བཅོམ་ལྡན་འདས་ཀྱི་ངོ་བོ་ཉིད་ཀྱི་སྐུ་ཡིན་ཏེ།

ཐུབ་པ་སངས་རྒྱས་བཅོམ་ལྡན་འདས་ཀྱི་མ་བཅོས་པའི་སྐུ་ཡིན་པའི་ཕྱིར། དེ་ལ་རྫོགས་པའི་སངས་རྒྱས་ཀྱི་རྟོགས་པ་ནི་འཇིག་རྟེན་ལས་འདས་པའི་དྲན་པ་ཉེར་བཞག་ལ་སོགས་པའི་ཡེ་ཤེས་ཀྱི་བདག་ཉིད་ཆོས་དབྱིངས་ཀྱི་ངོ་བོ་ཉིད་ཀྱི་ཟག་མེད་རྣམས་སོ། །སྤངས་པ་ནི། རང་རྒྱུད་ཀྱི་སྒྲིབ་པ་གཉིས་ཀྱི་དྲི་མ་རྣམས་གློ་བུར་བ་སྤང་རུང་ཡིན་པས་དེས་རྣམ་པ་ཐམས་ཅད་དུ་རྣམ་པར་དག་ཅིང་རང་བཞིན་གྱིས་དབེན་པའི་མཚན་ཉིད་དུ་གྱུར་པ་ལ། གཉིས་པ་ནི། ངོ་བོ་ཉིད་ཀྱི་སྐུ་ནི་བཅོས་མ་མ་ཡིན་པའི་སྐུ་ཡིན་ ༼༥༨༦༽ པའི་རྒྱུ་མཚན་གྱིས་འཇིག་རྟེན་ལས་འདས་པའི་ལམ་ས་བཅུ་པའི་ཡེ་ཤེས་ཀྱིས་འཐོབ་ཀྱི། དེ་རྒྱུ་རྐྱེན་གྱིས་སྔར་མེད་གསར་དུ་བྱས་པ་ནི་མ་ཡིན་པས། ལམ་དེས་སྔར་མེད་གསར་དུ་བསྐྱེད་ནས་ཐོབ་པ་ནི་མ་ཡིན་ནོ། །འོ་ན་ཇི་ལྟར་ཐོབ་ཅེ་ན། ས་བཅུ་པའི་རྣམ་པར་ཤེས་པ་སྒྱུ་མ་ལྟ་བུས་ཆོས་ཐམས་ཅད་ཀྱི་ཆོས་ཉིད་རང་བཞིན་གྱིས་རྣམ་པར་དག་པ་ལ་གློ་བུར་དྲི་མ་མཐའ་དག་གིས་དག་པར་མངོན་དུ་གྱུར་པའི་ཚུལ་གྱིས་རྟོགས་པ་ན་ངོ་བོ་ཉིད་ཀྱི་སྐུ་དེ་ཐོབ་པ་ཡིན་ནོ་ཞེས་བསྟན་ལ། དེ་ཡང་བྲལ་བའི་སྒོ་ནས་ཐོབ་པར་བཞག་སྟེ། དཔེར་ན་ནད་མེད་པ་ཐོབ་པ་ལྟ་བུའོ། །གསུམ་པ་ནི་ཤེས་བྱ་ཆོས་ཅན། སྐུ་ལྷག་མ་གསུམ་པོ་དོན་དམ་པར་ངོ་བོ་ཉིད་ཀྱི་སྐུ་དེ་དང་ཐ་མི་དད་དེ། བློའི་ནོར་ཅན་རྣམས་ཀྱི་ལུགས་ལས། གང་གི་ཕྱིར་ན། དབེན་པ་སྟོང་པ་ཉིད་དང་དབེན་པར་གྱུར་པ་ཆོས་ལས་ཐ་མི་དད་པ་ཉིད་དུ་དམ་པ་རྣམས་ཀྱིས་འདོད་ཅེས་འབྱུང་བའི་ཕྱིར། དེ་གསུམ་རྒྱུ་མཚན་ཅིའི་ཕྱིར་ཐ་དད་དུ་བཞག་ཅེ་ན། གདུལ་བྱ་ཇི་ལྟར་མོས་པའི་དབང་གིས་ཕྱེ་བའི་སྐུ་ལྷག་མ་གསུམ་པོ་ཆོས་ཅན། ཁྱེད་གསུམ་ཐ་དད་དུ་བཞག་པ་ལ་རྒྱུ་མཚན་ཡོད་དེ། རྟོགས་པ་ཆོས་སྐུ་དེ་སངས་རྒྱས་ནང་ཕན་ཚུན་ཁོ་ནའི་མངོན་སུམ་གྱི་སྤྱོད་ཡུལ་དང༌། ལོངས་སྤྱོད་རྫོགས་པའི་སྐུ་དེ་བྱང་སེམས་འཕགས་པའི་སྤྱོད་ཡུལ་

༼༥༨༧༽ དང༌། མཆོག་གི་སྤྲུལ་པའི་སྐུ་དེ་ཉན་ཐོས་དང་སོ་སྐྱེ་ལས་དག་གི་སྤྱོད་ཡུལ་དུ་བཞག་པ་ཡིན་ནོ་ཞེས་བསྟན་པའི་ཕྱིར་དུ། ངོ་བོ་ཉིད་ཀྱི་སྐུ་དང་ཐ་མི་དད་ཀྱང༌། ཁྱེད་གསུམ་ཐ་དད་དུ་བཞག་པའི་ཕྱིར། ཆོས་ཅན། ཡང་དག་པའི་ཀུན་རྫོབ་ཐ་དད་དུ་སྣང་བ་ཙམ་ཡིན་གྱི་དོན་དམ་པར་ཐ་དད་པ་མ་ཡིན་ཏེ། ཡུལ་ཅན་གསུམ་ལ་སྣང་ཚུལ་ཐ་དད་དུ་སྣང་གི་དོན་དམ་པར་ཆོས་ཉིད་ཀྱི་ངོ་བོ་ཉིད་ཡིན་པའི་ཕྱིར། གཉིས་པ་ལ་རྒྱས་པར་བཤད་པ་དང༌། མཇུག་བསྡུ་བ་གཉིས། དང་པོ་ལ་གསུམ་ལས། རྟོགས་པ་ཆོས་སྐུ་ལ། མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་སྐུ་དང་པོ་ངོ་བོ་ཉིད་ཀྱི་སྐུ་བསྟན་ནས། སྐུ་གཉིས་པ་སྤྲོས་པ་མེད་པའི་ཡེ་ཤེས་ཀྱི་བདག་ཉིད་སྒྲིབ་གཉིས་ཀྱི་ཟག་པ་མེད་པའི་དྲན་པ་ཉེ་ ༼༥༨༨༽ བར་བཞག་པ་ལ་སོགས་པའི་ངོ་བོ་རྟོགས་པ་ཆོས་སྐུ་བསྟན་པ་ལ་རྒྱུ་མཚན་ཡོད་དེ། དབྱིངས་རང་བཞིན་གྱིས་དག་པ་ལ་གློ་བུར་གྱི་དྲི་མ་མཐའ་དག་གིས་དག་པ་ན་ཟག་མེད་ཀྱི་ཡེ་ཤེས་ཐམས་ཅད་མངོན་དུ་འགྱུར་བའི་ཕྱིར། ཚིག་དོན་འབྱེད་པ་ལ། ཡེ་ཤེས་རྒྱས་པར་བཤད། སྐུའི་གྲངས་ངེས་འདོད་ཚུལ་མི་འདྲ་བ་བསྟན། ཉོན་མོངས་མེད་པ་དང་སྨོན་གནས་ཤེས་པ་ཁྱད་པར་དུ་བསྟན་པ་དང་གསུམ། དང་པོ་ནི། རྫོགས་པའི་སངས་རྒྱས་ཀྱི་དྲན་པ་ཉེར་བཞག་ནས་འཕགས་ལམ་ཡན་ལག་བརྒྱད་པའི་བར་གྱི་བྱང་ཆུབ་ཀྱི་ཕྱོགས་རྣམས་ཆོས་ཅན། རྟོགས་པ་ཆོས་སྐུ་ཡིན་ཏེ། གནས་མ་ལུས་པར་གྱུར་པའི་ཡེ་ཤེས་ཡིན་པའི་ཕྱིར། རྒྱས་པར་རྣམ་པའི་སྐབས་སུ་བཤད་ཟིན་ཏོ། །བྱམས་སོགས་ཚད་མེད་བཞི་ནི་ལྷ་ཚངས་པར་སྐྱེ་བའི་རྒྱུ་བྱེད་པས་ཚངས་པའི་གནས་ཞེས་བསྟན་ནོ། །རྒྱས་པར་སྔ་མ་འཇུག་སྒྲུབ་ཏུ་བཤད་པ་བཞིན་ནོ། །རྫོགས་པའི་སངས་རྒྱས་ཀྱི་བྱམས་སོགས་ཚད་མེད་བཞི་ཆོས་ཅན། རྟོགས་པ་ཆོས་སྐུ་ཡིན་ཏེ། གནས་མ་ལུས་པར་གྱུར་པའི་ཡེ་ཤེས་ཡིན་པའི་ཕྱིར། འདི་བཞིན་དུ་ཕྱི་མ་ཀུན་ལ་ཡང་མཛོད། རྣམ་ཐར་བརྒྱད་དང༌།

སྙོམས་འཇུག་དགུ་ནི་རྣམ་པའི་སྐབས་སུ་བཤད་པ་བཞིན་ནོ། ། ༼༥༨༩༽ བསམ་གཏན་གྱི་དངོས་གཞིའི་སེམས་ལ་བརྟེན་ནས་ཟད་པར་རྒྱས་པར་བྱེད་པར་གནས་པ་ཡང་དག་པར་འབྱོར་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་ནི་ཟད་པར་གྱི་སྐྱེ་མཆེད་ཀྱི་མཚན་ཉིད་ཡིན་པས་དེ་དབྱེ་གཞི། དབྱེ་ངོ་ཟད་པར་ས་དང༌། ཆུ་དང༌། མེ་དང༌། རླུང་དང༌། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། ནམ་མཁའ་དང༌། ཟད་པར་རྣམ་པར་ཤེས་པའི་སྐྱེ་མཆེད་དེ་ཟད་པར་སྐྱེ་མཆེད་རྣམ་པ་བཅུའོ། །འབྱེད་པའི་རྒྱུ་མཚན། ཟད་པར་སྦྱོར་བའི་ཡུལ་བཅུ་ཡོད་པས་སོ། །བཅུ་པོ་གང་ཞེ་ན། ལས་དང་པོ་པའི་སེམས་དཔས་ཡོངས་སུ་སྦྱོང་ངོ༌། །གང་ལ་དམིགས་ནས་ན། རིམ་པ་བཞིན་དུ་རྒྱ་མཚོའི་སྟེང་དུ་ཟམ་སྟེགས་བརྩིགས་པ་བཞིན་དུ། བློ་ཡུལ་དུ་སྤྲོས་པ་དང༌། སྣོད་གཙང་མ་ཆུ་གཙང་མས་བཀང་བ་དང༌། ཧོམ་ཁུང་ཟླུམ་པོའི་ནང་དུ་སྣུམ་ཞིང་སྙིང་པོ་དང་བཅས་པའི་བུ་རམ་ཤིང་དུམ་བུར་གཏུབས་ནས་རྫ་སོ་གཏོང་བའི་ཚུལ་དུ་སྤུངས་ཏེ། ཧོམ་ཁུང་དེ་ལ་བུ་ག་བཏོད་ནས་མེ་སྦར་བ་ན། འོག་ན་ཤིང༌། སྟེང་ན་དུ་བ། བར་ན་མེ་འབར་བ་མཐུག་པོ་ཕུང་པོ་དང༌། རང་ལུས་ལ་བུ་ག་ནས་བྱུང་བའི་རླུང་ཕོག་པའི་རེག་བྱ་དང༌། ཚོན་སྔོན་པོ་དང༌། སེར་པོ་དང༌། དམར་པོ་དང༌། དཀར་པོས་དཀྱིལ་འཁོར་བྱས་ནས་ཁ་དོག་རིགས་མི་མཐུན་པས་མཐའ་ཡོངས་སུ་བསྐོར་བའི་དབུས་ཀྱི་སྔོན་པོ་དང་སེར་པོ་སོགས་ལ་དམིགས་པ་དང༌། རྩིག་པའམ་སྣམ་བུ་ལ་སོགས་པས་ ༼༥༩༠༽ གཡོགས་པའི་གནས་བུ་ག་བཏོད་པ་དང༌། བུམ་པའི་ནང་དུ་མར་མེ་བཞག་པའི་འོད་རྩིག་ངོས་ལ་ཕོག་པའི་སྣང་བའི་དཀྱིལ་འཁོར་ལ་དམིགས་ནས་སོ། །སེམས་བསམ་གཏན་གྱི་དངོས་གཞིའི་སེམས་ལ་བརྟེན་ནས་སོ། །ཚུལ་ས་ལ་སོགས་པར་བཏགས་པ་ཙམ་ལ་སེམས་བཞག་ནས། ས་ས་ཆུ་ཆུ་ཞེས་པ་ལ་སོགས་པ་དེ་དང་དེའི་མིང་གསལ་བའི་དབང་གིས་གོམས་པར་བྱས་ཏེའོ། །དགོས་པ་སྣང་བ་ལ་དབང་ཐོབ་པར་བྱ་བའི་ཕྱིར་དུའོ། །དེས་ན་བསམ་གཏན་གྱི་དངོས་གཞིའི་སེམས་ལ་བརྟེན་ནས་ས་དང༌།

ཆུ་དང༌། མེ་དང༌། རླུང་དང༌། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། ནམ་མཁའ་དང༌། རྣམ་ཤེས་གསལ་བའི་རྣམ་པ་ཅན་གྱིས་རང་ཡུལ་ཤེས་བྱ་ཐམས་ཅད་ལ་ཁྱབ་པར་བྱེད་པར་གནས་པ་ཡང་དག་པར་འབྱོར་བའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་ནི། རིམ་པ་བཞིན་དུ་ཟད་པར་ས་དང༌། ཆུ་དང༌། མེ་དང༌། རླུང་དང༌། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། ནམ་མཁའ་དང༌། རྣམ་པར་ཤེས་པའི་སྐྱེ་མཆེད་ཀྱི་མཚན་ཉིད་ཡིན་ནོ། །བསམ་གཏན་གྱི་དངོས་གཞིའི་སེམས་ལ་བརྟེན་ནས་རང་ཡུལ་དུ་གྱུར་པའི་གཟུགས་རྣམས་ལ་བལྟ་ཞིང་ཟིལ་གྱིས་མནན་ནས་ཇི་ལྟར་འདོད་པ་བཞིན་དབང་སྒྱུར་བའི་ཞི་ལྷག་ཟུང་འཇུག་དེ་ཟིལ་གྱིས་གནོན་པའི་སྐྱེད་ཀྱི་ངོ་བོ་ཡིན་པ་དེ་དབྱེ་གཞི། དབྱེ་ངོ་རབ་ཏུ་ཕྱེ་བས་རྣམ་པ་བརྒྱད་དོ། །བརྒྱད་པོ་གང་ཞེ་ན། ལས་དང་པོ་བའི་སེམས་དཔའ་ ༼༥༩༡༽ གཅིག་གིས། བསམ་གཏན་གྱི་དངོས་གཞིའི་སེམས་ལ་བརྟེན་ནས། ཕྱི་རོལ་སེམས་ཅན་གྱི་གཟུགས་རྣམས་ལ་ཆུང་ངུའི་རྣམ་པ་དག་ཏུ་བལྟ་ལ་ཕྱི་རོལ་སྣོད་ཀྱི་གཟུགས་རྣམས་ལ་ཆེན་པོའི་རྣམ་པ་དག་ཏུ་བལྟའོ། །གང་གི་སྒོ་ནས་ན། ཤེས་པ་ཞི་གནས་དང་ལྷག་མཐོང་གཉིས་ཀྱི་སྒོ་ནས་སོ། །ཇི་ལྟར་ན། ནང་རང་ལུས་ལ་གཟུགས་སུ་འདུ་ཤེས་པ་མ་དོར་བའི་ངང་ནས་ཟིལ་གྱིས་མནན་ནས་སོ། །དགོས་པ་ཇི་ལྟར་འདོད་པ་བཞིན་དབང་སྒྱུར་བའི་ཕྱིར་དུའོ། །དེས་ན་བསམ་གཏན་གྱི་དངོས་གཞིའི་སེམས་ལ་བརྟེན་ནས་གཟུགས་སུ་སྣང་བ་མ་དོར་བའི་ངང་ནས་རང་ཡུལ་དུ་གྱུར་པའི་སེམས་ཅན་གྱི་གཟུགས་རྣམས་ལ་ཆུང་ངུའི་རྣམ་པར་བལྟ་བ་དང༌། སྣོད་ཀྱི་གཟུགས་རྣམས་ལ་ཆེན་པོའི་རྣམ་པར་བལྟ་ཞིང་ཟིལ་གྱིས་མནན་ནས་ཇི་ལྟར་འདོད་པ་བཞིན་དབང་སྒྱུར་བའི་ཞི་ལྷག་ཟུང་འཇུག་དེ། གཟུགས་ཅན་གཟུགས་ཆུང་ངུ་དང་གཟུགས་ཅན་གཟུགས་ཆེན་པོ་ལ་བལྟ་བའི་ཟིལ་གྱིས་གནོན་པའི་སྐྱེ་མཆེད་ཡིན་ནོ། །ཡང་གཞན་རྣམས་སྔར་བཞིན་ལ།

ནང་རང་ཡུལ་ལ་གཟུགས་མེད་པ་མིང་དུ་འདུ་ཤེས་པ་མ་དོར་བའི་ངང་ནས་ཟིལ་གྱིས་མནན་ནས་སོ། །དེས་ན་བསམ་གཏན་གྱི་དངོས་གཞིའི་སེམས་ལ་བརྟེན་ནས་མིང་དུ་སྣང་བ་མ་དོར་བའི་ངང་ནས་རང་ཡུལ་དུ་གྱུར་པའི་སེམས་ཅན་གྱི་མན་སྔར་བཞིན་ནོ། །གཟུགས་མེད་གཟུགས་ཆུང་ངུ་དང་གཟུགས་མེད་གཟུགས་ཆེན་པོ་ལ་བལྟ་བའི་ཟིལ་གྱིས་གནོན་པའི་སྐྱེ་མཆེད་ཡིན་ནོ། །ཡང་གཞན་རྣམས་སྔར་བཞིན་ལ། གང་ལ་ན། ལྷན་སྐྱེས་ ༼༥༩༢༽ དང་སྦྱར་བ་ལས་བྱུང་བའི་སྔོན་པོ་མདངས་གསལ་བ་དང༌། སེར་པོ་དང༌། དམར་པོ་དང༌། དཀར་པོ་མདངས་གསལ་བ་རྣམས་ལ་བལྟའོ། །དེས་ན་བསམ་གཏན་གྱི་དངོས་གཞིའི་སེམས་ལ་བརྟེན་ནས་མིང་དུ་སྣང་བ་མ་དོར་བའི་ངང་ནས་རང་ཡུལ་འགྱུར་བའི་སྔོན་པོ་རྣམས་ལ་བལྟ་ཞིང་ཟིལ་གྱིས་མནན་ནས་ཇི་ལྟར་འདོད་པ་བཞིན་དབང་སྒྱུར་བའི་ཞི་ལྷག་ཟུང་འཇུག་ནི་གཟུགས་མེད་སྔོན་པོ་ལ་བལྟ་བའི་ཟིལ་གྱིས་གནོན་པའི་སྐྱེ་མཆེད་ཡིན་ནོ། །དེ་བཞིན་དུ་གཞན་གསུམ་ལ་ཡང་རིགས་འགྲེའོ། །རྫོགས་པའི་སངས་རྒྱས་ཀྱི་སོ་སོར་རྟོག་པའི་ཡེ་ཤེས་ཆོས་ཅན། ཉོན་མོངས་པ་མེད་པའི་སངས་རྒྱས་ཀྱི་ཡེ་ཤེས་ཡིན་ཏེ། བསམ་གཏན་ལ་བརྟེན་ནས་ཕ་རོལ་གྱི་རྒྱུད་ཀྱི་ཉོན་མོངས་པའི་རྒྱུན་དྲུང་ནས་འབྱིན་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་མཐར་ཐུག་པ་ཡིན་པའི་ཕྱིར། ཆོས་ཅན། སྨོན་ནས་མཁྱེན་པ་ཡིན་ཏེ། བསམ་གཏན་ལ་བརྟེན་ནས་མཚན་མ་ཐམས་ཅད་དང་བྲལ་ཞིང༌། ཆགས་པ་བཅོམ་པ། ཐེ་ཚོམ་སེལ་བར་མཛད་པའི་སྨོན་ལམ་གྲུབ་བའི་སྒོ་ནས་འཁོར་བ་དང་རྣམ་པར་གྲོལ་བ་ཇི་སྲིད་པའི་གནས་སྐབས་སུ་འཇུག་པའི་ཡེ་ཤེས་ཡིན་པའི་ཕྱིར། མངོན་ཤེས་དྲུག་ནི་སྔར་སྐབས་དང་པོར་བཤད་ཟིན་ཏོ། །སོ་སོ་ཡང་དག་རིག་བཞི་ནི་སྐབས་བཞི་པར་བཤད་ཟིན་ཏོ། །རྫོགས་པའི་སངས་རྒྱས་ནི་ལུས་འདོར་ལེན་ལ་མངའ་བརྙེས་པས་རྟེན་ཡོངས་སུ་དག་པ་དང༌། སྤྲུལ་སྒྱུར་ལ་མངའ་བརྙེས་པ་དང༌། ཏིང་ངེ་འཛིན་པ་མངའ་བརྙེས་པ་དང༌།

ཡེ་ ༼༥༩༣༽ ཤེས་ལ་མངའ་བརྙེས་པས་དམིགས་པ་དང་ཐུགས་དང་ཡེ་ཤེས་ཡོངས་སུ་དག་པ་སྟེ་དག་པ་བཞི་དང༌། རྫོགས་པའི་སངས་རྒྱས་ནི་ཚེའི་འདུ་བྱེད་བྱིན་གྱིས་བརླབས་ནས་ཇི་ལྟར་བཞེད་པ་བཞིན་གནས་པས་ཚེ་ལ་དབང་ཐོབ་པ་དང༌། ཇི་ལྟར་བཞེད་པ་བཞིན་ཏིང་ངེ་འཛིན་ལ་སྙོམས་པར་འཇུག་པས་སེམས་ལ་དབང་ཐོབ་པ་དང༌། ནམ་མཁའ་མཛོད་ལ་མངའ་བརྙེས་པས་ཡོ་བྱད་ལ་དབང་ཐོབ་པ་དང༌། ཁམས་དང་ས་དང་སྐྱེ་གནས་ལ་སོགས་པ་རྣམས་ཉམས་སུ་མྱོང་བར་འགྱུར་བའི་ལས་གཞན་དུ་སྒྱུར་ནུས་པས་ལས་ལ་དབང་ཐོབ་པ་དང༌། ཇི་ལྟར་བཞེད་པ་བཞིན་དུ་སྐྱེ་བ་ཀུན་ཏུ་སྟོན་ནུས་པས་སྐྱེ་བ་ལ་དབང་ཐོབ་པ་དང༌། ཇི་ལྟར་བཞེད་པ་བཞིན་དུ་ས་ལ་སོགས་པ་རྣམས་གསེར་ལ་སོགས་པར་སྒྱུར་ནུས་པས་མོས་པ་ལ་དབང་ཐོབ་པ་དང༌། རང་གཞན་གྱི་དོན་རྒྱ་ཆེན་པོ་འགྲུབ་པའི་སྨོན་ལམ་རྒྱ་ཆེན་པོ་ཇི་ལྟར་བཞེད་པ་བཞིན་འགྲུབ་པས་སྨོན་ལམ་ལ་དབང་ཐོབ་པ་དང༌། མངོན་པར་ཤེས་པ་ལྔས་བསྡུས་པའི་རྫུ་འཕྲུལ་དུ་མ་ཇི་ལྟར་བཞེད་པ་བཞིན་སྟོན་ནུས་པས་རྫུ་འཕྲུལ་ལ་དབང་ཐོབ་པ་དང༌། ཇི་ལྟར་བཞེད་པ་བཞིན་རྣམ་པར་མི་རྟོག་པའི་ཡེ་ཤེས་མངོན་དུ་བྱེད་ནུས་པས་ཡེ་ཤེས་ལ་དབང་ཐོབ་པ་དང༌། ཇི་ལྟར་བཞེད་པ་བཞིན་ཆོས་ཀྱི་འཁོར་ལོ་རིམ་པ་གསུམ་སྐོར་ནུས་པས་ཆོས་ལ་དབང་ཐོབ་པ་སྟེ་དབང་བཅུ་དང༌། སྟོབས་བཅུ་དང་མི་འཇིགས་པ་བཞི་ནི་རྣམ་པའི་སྐབས་སུ་བཤད་པ་བཞིན་ནོ། །དེ་བཞིན་གཤེགས་པའི་མཆོག་གི་སྤྲུལ་པའི་སྐུ་ནི་ 

༼༥༩༤༽ སྐུ་དང་གསུང་དང་ཐུགས་ཀྱི་སྤྱོད་པ་ཕྱིན་ཅི་ལོག་བག་ཆགས་དང་བཅས་པ་ཡོངས་སུ་དག་པས་དེ་བཞིན་གཤེགས་པའི་མཆོག་གི་སྤྲུལ་སྐུའི་སྐུ་འདི་ལ་ཕྱིན་ཅི་ལོག་གིས་ཀུན་ནས་བསླང་བའི་སྐུ་དང་གསུང་དང་ཐུགས་ཀྱི་ཀུན་ཏུ་སྤྱོད་པ་མུ་སྟེགས་སོགས་གཞན་གྱིས་ཤེས་ཀྱིས་དོགས་པའི་འཇིགས་པས་གསང་བར་བྱའོ་སྙམ་པའི་དགོངས་པ་མི་མངའ་འོ་ཞེས་བྱ་བ་སྐུ་གསུང་ཐུགས་ལ་བསྲུང་བ་མེད་པ་གསུམ་དང༌། དེ་བཞིན་གཤེགས་པའི་མཆོག་གི་སྤྲུལ་བའི་སྐུ་ནི་ཆོས་སྟོན་པ་ན་གུས་པས་ཉན་པར་འདོད་པ་ལ་རྗེས་སུ་ཆགས་པས་དབེན་པ་ཁོ་ནར་བཏང་སྙོམས་སུ་དྲན་ཤེས་བཞིན་དང་ལྡན་པར་གནས་པ་དང༌། གུས་པས་ཉན་པར་མི་འདོད་པར་མ་གུས་པར་ཉན་པ་ལ་ཁོང་ཁྲོ་བ་དང༌། གཉིས་ཀ་སྟེ་རེས་འགའ་གུས་རེས་འགའ་མ་གུས་པས་ཉན་པ་ལ་ཆགས་སྡང་གཉིས་ཀས་དབེན་པ་ཁོ་ནར་བཏང་སྙོམས་སུ་དྲན་ཤེས་བཞིན་དང་ལྡན་པར་གནས་པ་སྟེ་དྲན་པ་ཉེར་བཞག་རྣམ་པ་གསུམ་དང༌། རྫོགས་པའི་སངས་རྒྱས་ཆོས་ཅན། གཞན་དོན་ལ་བསྙེལ་བ་མི་མངའ་བ་ཡིན་ཏེ། སེམས་ཅན་གྱི་དོན་མཛད་པ་ན་དུས་ལས་མི་འདའ་བར་ལྷུན་གྲུབ་རྒྱུན་མི་འཆད་དུ་མཛད་པའི་ཕྱིར། ཆོས་ཅན། སྒྲིབ་པའི་བག་ཆགས་ཡང་དག་པར་བཅོམ་པ་ཡིན་ཏེ། སྒྲིབ་གཉིས་བག་ལ་ཉལ་གྱི་ངོ་བོ་ས་བོན་དང་བཅས་པ་སྤངས་པས་སོ། །རྫོགས་པའི་སངས་རྒྱས་ཀྱི་མཆོག་གི་སྤྲུལ་པའི་སྐུ་ཆོས་ཅན། སྐྱེ་བོ་ལ་ཐུགས་རྗེ་ཆེན་པོ་ཡིན་ཏེ། སྐྱེ་བོ་མཐའ་དག་ལ་རྟག་ཏུ་ཕན་པའི་བསམ་པས་གཟིགས་པས་སོ། །སངས་ ༼༥༩༥༽ རྒྱས་ཀྱི་ཆོས་མ་འདྲེས་པ་བཅོ་བརྒྱད་ནི་རྣམ་པའི་སྐབས་སུ་བཤད་པ་བཞིན་ནོ། །རྣམ་པ་ཐམས་ཅད་མཁྱེན་པ་ཉིད་ནི་སྔར་བཤད་ཟིན་ཏོ། །རྩ་བའི་དང་ཞེས་སྒྲས་བསྡུས་པ་སྔར་རྣམ་མཁྱེན་གྱི་རྣམ་པར་བཤད་པའི་ལམ་ཤེས་པ་དང་གཞི་ཤེས་པའི་རྣམ་པ་མཐར་ཐུག་པ་དག་ཀྱང་ཆོས་སྐུ་ཡིན་ཏེ། གནས་མ་ལུས་པར་གྱུར་པའི་ཡེ་ཤེས་ཡིན་པའི་ཕྱིར། མདོར་ན་ཟག་པ་དང་བཅས་པའི་གནས་མ་ལུས་པར་གྱུར་པས་ཟག་མེད་དུ་གྱུར་པ་བྱང་ཆུབ་ཀྱི་ཕྱོགས་དང་མཐུན་པ་ལ་སོགས་པ་ཕྱིན་ཅི་ལོག་གི་སྤྲོས་པ་མེད་པའི་ཡེ་ཤེས་ཀྱི་བདག་ཉིད་ཐམས་ཅད་ཀྱང་ཆོས་ཀྱི་སྐུར་མངོན་པར་བརྗོད་པ་ཡིན་ནོ་ཞེས་བྱ་བ་ནི་མཁན་པོ་རྣམ་པར་སྣང་མཛད་ལ་སོགས་ཁ་ཅིག་གིས་བཞེད་པ་ཡིན་ནོ། །གཉིས་པ་ལ།

ངོ་བོ་ཉིད་ཀྱི་སྐུ་དང་ཆོས་སྐུ་གཅིག་ཏུ་འདོད་པ་དང༌། དེ་མི་འཐད་པར་འདོད་པ་དང༌། རྩ་བའི་དགོངས་པ་སྐུ་གསུམ་དུ་འདོད་པ་དང༌། དེའི་སྐྱོན་སྤངས་ཏེ་རྩ་བའི་དགོངས་པ་སྐུ་བཞིར་འདོད་པའོ། །དང་པོ་ནི། ངོ་བོ་ཉིད་ཀྱི་སྐུ་དང་ཆོས་སྐུ་ཐ་དད་དུ་འདོད་པ་ ༼༥༩༦༽ ལས་གཞན་འཕགས་པ་གྲོལ་སྡེ་ལ་སོགས་པ་དག་ནི། ཐུབ་པའི་ངོ་བོ་ཉིད་སྐུ་ནི། །ཞེས་བྱ་བ་ལ་སོགས་པ་སྒྲ་ཇི་བཞིན་དུ་སངས་རྒྱས་ཀྱིས་ནི་འཇིག་རྟེན་ལས་འདས་པའི་ཟག་མེད་ཀྱི་ཡེ་ཤེས་རྣམས་ཡོད་པ་ཁོ་ན་ཁས་བླངས་ནས་ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་པོ་དེ་དག་གི་རང་བཞིན་སྐྱེ་བ་མེད་པའི་ངོ་བོ་ཉིད་ནི་མ་བཅོས་པའི་སྐུ་ཡིན་པས་ངོ་བོ་ཉིད་ཀྱི་སྐུ་ཡིན་ནོ། །འོ་ན་གློ་བུར་གྱི་དྲི་མ་གང་དག་གིས་རྣམ་པར་དག་པའི་མཚན་ཉིད་ཆོས་ཀྱི་སྐུར་གྱུར་པ་ཟག་མེད་ཀྱི་ཡེ་ཤེས་དེ་དག་ཀྱང་གང་ཡིན་ཞེ་ན། བྱང་ཆུབ་ཕྱོགས་མཐུན་ལ་སོགས་པ་ཡེ་ཤེས་སྡེ་ཚན་ཉེར་གཅིག་པོ་རྣམས་ཡིན་ལ་རྫོགས་པའི་སངས་རྒྱས་ཀྱི་ཡེ་ཤེས་དེ་རྣམས་ཀྱང་ཆོས་ཉིད་ཀྱི་སྐུ་ཡིན་ནོ། །འོ་ན་ཆོས་ཀྱི་སྐུ་ཞེས་བརྗོད་པ་དང་འགལ་ལོ་ཞེ་ན། མི་འགལ་ཏེ། རྫོགས་པའི་སངས་རྒྱས་ཀྱི་ཡེ་ཤེས་ཀྱི་ཆོས་ཉིད་དེ་ཆོས་ཉིད་ཀྱི་སྐུ་ཡིན་པར་མ་ཟད། གློ་བུར་གྱི་དྲི་མས་རྣམ་པར་དག་པ་ཆོས་ཀྱི་སྐུར་གྱུར་པའི་ཟག་མེད་ཀྱི་ཡེ་ཤེས་དེ་ཉིད་ཀྱང་དྷརྨ་ཏ་ཀཱ་ཡ་ཞེས་བྱ་བ་ཆོས་ཉིད་ཀྱི་སྐུ་ཡིན་པས། སྡེབ་སྦྱོར་གྱི་དབང་གིས་དྷརྨཱ་ཏ་ཀཱ་ཡ་ཞེས་བྱ་བ་ཆོས་ཀྱི་སྐུའོ་ཞེས་ཏའི་ངོ་བོའི་སྐྱེན་མི་མངོན་པར་བྱས་ནས་བསྟན་ཏེ། གཞན་དུ་ན་ཟག་པ་མེད་པའི་ཆོས་རྣམས་ཀྱི་སྐུ་ནི། ཆོས་ཉིད་ཀྱི་སྐུ་མ་ཡིན་པར་ཆོས་ཀྱི་སྐུ་ཡིན་པའི་ཕྱིར། ངོ་བོ་ཉིད་བཀག་པར་ཐལ་བ་དང༌། རྒྱུ་རྐྱེན་དུ་མས་བསྐྱེད་པའི་དོན་ཡིན་པའི་ཕྱིར་འདུས་བྱས་སུ་ཐལ་བའི་ཉེས་པ་ཡོད་དོ། །དེས་ན། ངོ་བོ་ཉིད་ཀྱི་སྐུ་དང་སྐབས་འདིའི་ཆོས་ ༼༥༩༧༽

སྐུ་གཅིག་ཡིན་པས་སྐུ་ནི་གསུམ་ཁོ་ནར་གྲངས་ངེས་སོ་ཞེས་ཟེར་རོ། །གཉིས་པ་ནི། དེ་མི་འཐད་པར་འདོད་པ་གཞན་དག་ན་རེ། ཐབས་ཤེས་ཟུང་འབྲེལ་དུ་སྦྱོར་བས་ན་རྣལ་འབྱོར་པས་དཔྱད་མི་བཟོད་པའི་ཀུན་རྫོབ་ཏུ་བྱེད་ལས་དོན་ཁྱད་པར་ཅན་གཟུགས་སྐུའི་སྣང་བ་བསྐྱེད་པའི་སྒོ་ནས་ཐོག་མར་ཆོས་སྟོན་ཏེ་ལམ་གྱི་རྟེན་ལ་འགོད་པ་དང༌། བར་བར་དུ་ལམ་ལ་འགོད་པ་སོགས་པའི་དོན་གྱི་བྱ་བ་མཛད་པ་སྤངས་པ་ཟག་པ་དང་བཅས་པ་གནས་མ་ལུས་པར་གྱུར་པས་ཟག་མེད་དུ་གྱུར་པ་ངོ་བོ་གཟུང་འཛིན་གཉིས་སུ་མེད་པའི་སེམས་དང་སེམས་ལས་བྱུང་བའི་ཡེ་ཤེས་སངས་རྒྱས་ཀྱི་ས་ན་གདོན་མི་ཟ་བར་ཁས་ལེན་དགོས་པ་རྣམས་སྐུ་གསུམ་གྱིས་ཇི་ལྟར་བསྡུས་ཏེ་མ་བསྡུས་པས། སྐུ་གསུམ་དུ་གྲངས་ངེས་པ་མི་འཐད་དོ་ཞེས་ཟེར་རོ། །ངག་དོན། སངས་རྒྱས་སའི་སེམས་དང་སེམས་ལས་བྱུང་བའི་ཡེ་ཤེས་རྣམས་ཆོས་ཅན། སངས་རྒྱས་ཀྱི་སྐུ་མ་ཡིན་པར་ཐལ། ངོ་བོ་ཉིད་ཀྱི་སྐུ་ཡང་མ་ཡིན། ལོངས་སྤྱོད་རྫོགས་པའི་སྐུ་ཡང་མ་ཡིན། སྤྲུལ་པའི་སྐུ་ཡང་མ་ཡིན་པའི་ཕྱིར། ངོ་བོ་ཉིད་ཀྱི་སྐུ་མ་ཡིན་པར་ཐལ། འདུས་བྱས་ཡིན་པའི་ཕྱིར། ལོངས་སྤྲུལ་མ་ཡིན་པར་ཐལ། སངས་རྒྱས་ཁོ་ནའི་མངོན་སུམ་གྱི་ཡུལ་ཡིན་པའི་ཕྱིར། ༼༥༩༨༽ གསུམ་པ་ནི། རྩ་བའི་དགོངས་པ་སྐུ་གསུམ་དུ་འདོད་པ་ཁ་ཅིག་ན་རེ། ཤེས་བྱ་ཆོས་ཅན། སངས་རྒྱས་ཀྱི་སྐུ་ནི་ངོ་བོ་ཉིད་ཀྱི་སྐུ་དང༌། ལོངས་སྤྱོད་རྫོགས་པ་དང༌། སྤྲུལ་པའི་སྐུ་གསུམ་དུ་གྲངས་ངེས་ཏེ། ངོ་བོ་ཉིད་ལོངས་རྫོགས་བཅས་དང༌། །ཞེས་སོགས་ཀྱི་ཚིག་ལེའུར་བྱས་པ་ལས་ངོ་བོ་ཉིད་ཅེས་བྱ་བའི་སྒྲའི་མཇུག་ཐོག་ཏུ་ཆོས་ཀྱི་སྐུ་ཞེས་བྱ་བའི་སྒྲ་མ་བྱུང་བས་སོ། །ཁྱབ་སྟེ། དོན་བདུན་ཅུའི་ལུས་ཀྱི་རིམ་པ་དང་ཡན་ལག་རྒྱས་བཤད་ཀྱི་རིམ་པ་མཐུན་པའི་ཕྱིར། རྣམ་པ་བཞི་ནི། སྐུ་གསུམ་ཕྲིན་ལས་དང་བཞིའི་སྒོ་ནས། བརྒྱད་པ་ཆོས་སྐུ་ཡང་དག་པར་བཤད་ཅེས་པ་ཡིན་ཏེ། མངོན་རྟོགས་གཞན་བདུན་གྱི་སྐབས་བཞིན་ནོ་ཞེས་ཟེར་རོ། །བཞི་པ་ནི།

རྩ་བའི་དགོངས་པ་སྐུ་བཞིར་འདོད་པ་གཞན་དག་ན་རེ། ཆོས་སྐུ་དང་ཕྲིན་ལས་ལྷན་ཅིག་ཏུ་སྦྱར་བའི་དགོས་པ་ཉེ་བར་བསྟན་པའི་ཤུགས་ཀྱིས་ལུས་ཀྱི་ཚིག་ལེའུར་བྱས་པ་སྦྱར་བདེ་བའི་ངོར་ཡེ་ཤེས་ཁོ་ན་དང་མཛད་པ་སྦྱར་བའི་ཕྱིར་ཆོས་སྐུ་མཛད་པར་བཅས་པ་སྟེ་ ༼༥༩༩༽ ཞེས་དེ་སྐད་དུ་གསུངས་པ་ཡིན་པས། ངོ་བོ་ཉིད་ཅེས་བྱ་བའི་སྒྲའི་མཇུག་ཐོག་ཏུ་ཆོས་སྐུ་ཞེས་པའི་སྒྲ་མ་བྱུང་བ་དེ་སྐུ་གསུམ་དུ་ངེས་པའི་སྒྲུབ་བྱེད་དུ་མི་རུང་ངོ༌། །དགོས་པའི་དབང་གི་ལུས་དང་ཡན་ལག་རིམ་པ་མི་མཐུན་པ་ཡོད་དེ། ཡོངས་འཛིན་དང་རྟོག་པ་བཞིན་ནོ། །ཆོས་སྐུ་དང་ཕྲིན་ལས་ལྷན་ཅིག་སྦྱར་བའི་དགོས་པ་ནི། དེ་གཉིས་ལྷན་ཅིག་སྦྱར་བས་མཛད་པ་ཐམས་ཅད་ཆོས་སྐུའི་མཛད་པར་ཤེས་པའི་ཕྱིར། དེས་ན་འདིར་སྐུ་བཞིར་བཤད་པ་ལ་གནོད་བྱེད་མེད་པའི་ཕྱིར། ཕྱོགས་གཞན་གསང་སྔགས་ནས་སྐུ་བཞིར་གསུང་པ་ཐམས་ཅད་ཀྱང་མི་འགལ་བར་འགྱུར་རོ་ཞེས་ཟེར་རོ། །གསུམ་པ་ལ། ཉོན་མོངས་མེད་པའི་ཁྱད་པར་དང༌། སྨོན་ནས་མཁྱེན་པའི་ཁྱད་པར་གཉིས། དང་པོ་ལ། མཚམས་སྦྱར་བ་ནི། ཉན་ཐོས་ཉོན་མོངས་མེད་པའི་ལྟ། །ཞེས་སོགས་ཀྱི་ཚིགས་བཅད་གཅིག་ཆོས་ཅན། དོན་ཡོད་དེ། ཉོན་མོངས་པ་མེད་པའི་ཉན་རང་གི་ཏིང་ངེ་འཛིན་ལས་ཉོན་མོངས་པ་མེད་པའི་སངས་རྒྱས་ཀྱི་ཏིང་ངེ་འཛིན་ཁྱད་པར་དུ་འཕགས་པར་བསྟན་པའི་ཕྱིར་གསུངས་པའི་ཕྱིར། ཚིག་དོན་འབྱེད་པ་ནི། ཉན་ཐོས་དང་རང་སངས་རྒྱས་དགྲ་བཅོམ་པ་ནི་བདག་མཐོང་བ་ལས་ ༼༦༠༠༽ འགའ་ཞིག་གི་ཉོན་མོངས་པ་སྐྱེ་བར་གྱུར་ན་མི་རུང་ངོ་ཞེས་དགོངས་ནས། བདག་ལ་ལྟ་བའི་མིའི་ཉོན་མོངས་པ་སྐྱེ་བ་ཡོངས་སུ་སྤོང་བ་ཡིན་ནོ། །དེ་བཞིན་གཤེགས་པའི་མཆོག་གི་སྤྲུལ་པའི་སྐུ་ནི་གྲོང་དང་གྲོང་ཁྱེར་ལ་སོགས་པར་བྱོན་ནས་སྐྱེ་བོ་མཐའ་དག་གི་ཉོན་མོངས་པའི་རྒྱུན་དྲུང་ནས་འབྱིན་པར་མཛད་དོ། །དུས་ནི་དུས་བབ་པ་ནའོ། །དེས་ན། ཉོན་མོངས་པ་མེད་པའི་ཉན་རང་དགྲ་བཅོམ་པའི་ཏིང་ངེ་འཛིན་ཆོས་ཅན།

ཉོན་མོངས་པ་མེད་པའི་སངས་རྒྱས་ཀྱི་ཏིང་ངེ་འཛིན་ལས་དམན་ཏེ། དམིགས་རྐྱེན་མི་བྱེད་པའི་སྒོ་ནས་ཕ་རོལ་པོའི་ཉོན་མོངས་པ་སྐྱེ་བ་སྤོང་བ་ཡིན་གྱི། ཕ་རོལ་པོའི་རྒྱུད་ལ་དམིགས་ནས་ཉོན་མོངས་པའི་རྒྱུན་དྲུང་ནས་འབྱིན་མི་ནུས་པའི་ཕྱིར། ཉོན་མོངས་པ་མེད་པའི་རྒྱལ་བ་དེ་བཞིན་གཤེགས་པའི་ཏིང་ངེ་འཛིན་ཆོས་ཅན། ཉོན་མོངས་པ་མེད་པའི་ཉན་རང་གི་ཏིང་ངེ་འཛིན་ལས་ཁྱད་པར་དུ་འཕགས་ཏེ། ཕ་རོལ་པོའི་རྒྱུད་ལ་དམིགས་ནས་ཉོན་མོངས་པའི་རྒྱུན་དྲུང་ནས་འབྱིན་ནུས་པའི་ཕྱིར། གཉིས་པ་ལ། མཚམས་སྦྱར་བ་ནི། སངས་རྒྱས་སྨོན་ནས་མཁྱེན་པ་ནི། །ཞེས་སོགས་ཀྱི་ཚིགས་བཅད་གཅིག་ཆོས་ཅན། དོན་ཡོད་དེ། ཉན་རང་གི་སྨོན་ནས་ཤེས་པ་བས་དེ་བཞིན་གཤེགས་པའི་སྨོན་ནས་མཁྱེན་པ་ཁྱད་པར་དུ་འཕགས་པར་བསྟན་པའི་ཕྱིར་དུ་གསུངས་པའི་ཕྱིར། ཚིག་དོན་འབྱེད་པ་ནི། དེ་བཞིན་གཤེགས་པའི་སྨོན་ནས་མཁྱེན་པ་ཆོས་ཅན། ཁྱད་པར་དུ་འཕགས་པར་ལྷུན་གྱིས་གྲུབ་པ་ཡིན་ཏེ། འབད་རྩོལ་མཚན་ ༼༦༠༡༽ མ་མེད་པར་ངང་གིས་འཇུག་པས་སོ། །ཆོས་ཅན། གཟུགས་སོགས་ལ་ཆགས་པ་དང་བྲལ་བ་ཡིན་ཏེ། དངོས་པོ་མངོན་པར་ཞེན་པ་སྤངས་པས་སོ། །ཆོས་ཅན། ཤེས་བྱ་ཐམས་ཅད་ལ་ཐོགས་པ་མེད་དེ། སྒྲིབ་གཉིས་བག་ཆགས་དང་བཅས་ཏེ་སྤངས་པས་སོ། །ཆོས་ཅན། གཞན་དོན་ལ་རྟག་ཏུ་གནས་པ་ཡིན་ཏེ། གཞན་དོན་དུ་གདུལ་བྱའི་འཁོར་བ་ཇི་སྲིད་བར་གནས་པའི་ཕྱིར། ཆོས་ཅན། མཁའ་མཉམ་གདུལ་བྱས་དོན་མི་འདྲ་བ་དུ་མ་འདྲི་ལན་ཅིག་ཅར་འདེབས་ནུས་པ་ཡིན་ཏེ། སོ་སོ་ཡང་དག་རིག་པ་བཞི་ཇི་ལྟར་བཞེད་པ་བཞིན་བརྙེས་པས་སོ། །ཉན་རང་དགྲ་བཅོམ་པའི་སྨོན་ནས་ཤེས་པ་ནི་འབད་རྩོལ་གྱི་མཚན་མ་མེད་པར་རང་གི་ངང་གིས་འཇུག་པ་ལས་ཟློག་པ་འབད་རྩོལ་གྱི་མཚན་མ་དང་བཅས་པས་ལྷུན་གྱིས་གྲུབ་པ་དེ་ལྟ་མ་ཡིན་ནོ། །དེས་གཞན་ཡང་རིགས་འགྲེའོ། །བརྒལ་ལན་ལ། མཛད་པ་ལ་རྩོད་པ་སྤང་བ་དང༌། ཆོས་སྐུ་ཁྱབ་པ་དང་རྟག་པ་ལ་རྩོད་པ་སྤང་བ་གཉིས།

དང་པོ་ལ་རྩོད་པ་ནི། བཅོམ་ལྡན་འདས་ཤཱཀྱ་ཐུབ་པ་ཆོས་ཅན། རྟག་ཏུ་སེམས་ཅན་སྨིན་པའི་དོན་མཛད་པར་ཐལ། རྟག་ཏུ་ཐུགས་རྗེ་ཆེན་པོའི་ངོ་བོ་ཉིད་ཀྱི་ཆོས་སྐུ་ལ་བཞུགས་པའི་ཕྱིར་ཞེ་ན། ལན་ནི། དེའི་ལན་གདབ་པའི་ཕྱིར་བར་སྐབས་ཀྱི་ཚིགས་བཅད་གཉིས་གསུངས་པ་འཆད་དོ། །ཚིག་དོན་འབྱེད་པ་ལ། སྐལ་ལྡན་གྱི་དོན་མཛད་པར་བསྟན། གནས་སྐབས་སྐལ་ ༼༦༠༢༽ བ་མེད་པའི་དོན་རེ་ཞིག་མི་མཛད་པར་བསྟན་པའོ། །དང་པོ་ནི། སྐལ་ལྡན་གྱི་སེམས་ཅན་སྨིན་པའི་དོན་རྟག་ཏུ་མཛད་པར་ཐལ་ཟེར་ན་འདོད་དེ། བཅོམ་ལྡན་འདས་ཤཱཀྱ་ཐུབ་པས་སྐལ་ལྡན་གྱི་སེམས་ཅན་དེའི་དོན་བྱ་བའི་ཕྱིར་གང་ལ་གང་འདུལ་གྱི་སྐུར་སྟོན་པར་གྱུར་ཅིག་ཅེས་པའི་སྔོན་གྱི་སྨོན་ལམ་གྲུབ་པས། བཅོམ་ལྡན་འདས་ཤཱཀྱ་ཐུབ་པའི་ལོངས་སྐུའི་གདུལ་བྱ་སེམས་ཅན་གང་ལ་ལོངས་སྐུ་དེ་དང༌། སྤྲུལ་སྐུའི་གདུལ་བྱ་གང་ལ་སྤྲུལ་སྐུ་དེར་སྣང་བ་དང་འཚམ་པར་སྐལ་ལྡན་གྱི་སེམས་ཅན་སྨིན་པའི་དོན་གྱི་བྱ་བ་མཛད་དོ། །གང་གི་དུས་སུ་ན། བྱ་བ་ཆོས་བསྟན་པ་དང་ལམ་ལ་འགོད་པ་ལ་སོགས་པ་མཛད་ནས་ཕན་པ་ཡོངས་འཕྲོད་པར་གྱུར་པ་དེའི་ཚེའོ། །རྒྱུ་གང་ལ་བརྟེན་ནས་ན། གདུལ་བྱས་སངས་རྒྱས་ཀྱི་སྐུ་མཐོང་བ་དང་དེ་ལ་དམ་པའི་ཆོས་ཉན་པ་ལ་དམིགས་པའི་རྒྱུ་སྔོན་བསྐྱེད་པའི་དགེ་བའི་རྩ་བའི་ས་བོན་ཡོངས་འཛིན་དགེ་བའི་བཤེས་གཉེན་དང༌། གྲོགས་དམ་པ་དང་ཕྲད་པས་ཡོངས་སུ་བརྟས་པར་གྱུར་ནས་སོ། །ངག་དོན། བཅོམ་ལྡན་འདས་ཤཱཀྱ་ཐུབ་པ་ཆོས་ཅན། གདུལ་བྱ་གང་ལ་གང་འདུལ་གྱི་སྐུར་བསྟན་ནས་སྐལ་ལྡན་གྱི་སེམས་ཅན་སྨིན་པའི་དོན་མཛད་དེ། སྐལ་ལྡན་གྱི་སེམས་ཅན་དེའི་དོན་བྱ་བའི་ཕྱིར། གང་ལ་གང་འདུལ་གྱི་སྐུར་སྟོན་པར་གྱུར་ཅིག་ཅེས་པའི་སྔོན་གྱི་སྨོན་ལམ་གྲུབ་པས་སོ། །ཆོས་ཅན། གདུལ་བྱས་སངས་རྒྱས་ཀྱི་སྐུ་མཐོང་བ་དང༌། དེ་ལ་དམ་པའི་ཆོས་ཉན་པའི་དགེ་བའི་རྩ་བ་བརྟས་པར་གྱུར་ནས་བྱ་བ་མཛད་པ་འཕྲོད་

༼༦༠༣༽ པར་གྱུར་པའི་ཚེ་སྐལ་ལྡན་གྱི་སེམས་ཅན་ལ་སྐུའི་སྣང་བ་བསྐྱེད་དེ་ཆོས་བསྟན་ནས་སྨིན་པར་མཛད་པ་ཡིན་ཏེ། དེའི་ཚེ་དེ་ལྟར་མཛད་པ་དེ་རྟེན་འབྲེལ་གྱི་ཆོས་ཉིད་ཡིན་པའི་ཕྱིར། གཉིས་པ་ནི། གནས་སྐབས་སྐལ་བ་དང་མི་ལྡན་པའི་སེམས་ཅན་སྨིན་པའི་དོན་རྟག་ཏུ་མཛད་པར་ཐལ་ཟེར་ན། མ་ཁྱབ་སྟེ། བཅོམ་ལྡན་འདས་ཤཱཀྱ་ཐུབ་པ་ནི་དུས་ཐམས་ཅད་དུ་ཡིད་བཞིན་གྱི་ནོར་བུ་ལྟར་གཞན་དོན་མཛད་པའི་ནུས་པས་ཉེ་བར་གནས་ཀྱང༌། སེམས་ཅན་རང་གི་ཆོས་སྤོང་གི་ལས་བསགས་པའི་ཉེས་པས་སྐྱེད་པ་ལ་ཕྲིན་ལས་དངོས་སུ་འཇུག་པའི་རྒྱུ་མ་ཚང་བས་ཕྲིན་ལས་ཞུགས་པའི་འབྲས་བུ་སྨིན་གྲོལ་མཛད་པ་མི་སྣང་ངོ་སྙམ་དུ་བྱམས་པས་དགོངས་པ་ཡིན་ནོ། །དེ་ཇི་ལྟ་བུ་ཞིག་སྙམ་པ་ལ་བར་སྐབས་ཀྱི་ཚིགས་སུ་བཅད་པ་གཅིག་གིས་འཇིག་རྟེན་ལ་གྲགས་པའི་དཔེས་བསྟན་པ་ནི། ཤེས་བྱ་ཆོས་ཅན། གདུལ་བྱའི་ཡིད་ལ་རེ་བ་མཐའ་དག་ཡོངས་སུ་རྫོགས་པར་མཛད་པ་ལ་མཁས་པའི་སངས་རྒྱས་རྣམས་ནི་བྱུང་ཡང༌། དམ་པའི་ཆོས་ཉན་པ་ལ་སོགས་པའི་སྐལ་བ་མེད་པས། ཐོག་མར་དམ་པའི་ཆོས་ཉན་པ་དང༌། བར་དུ་ལམ་ཉམས་སུ་ལེན་པ་དང༌། མཐར་འབྲས་བུ་མངོན་དུ་བྱེད་པའི་བཟང་པོ་ཐོབ་པ་མ་ཡིན་ཏེ། རྒྱུ་མ་ཚང་བ་ལ་འབྲས་བུ་མི་འབྱུང་བའི་ཕྱིར། དཔེར་ན་ལྷའི་རྒྱལ་པོ་ཆར་ཕབ་ཏུ་ཟིན་ཀྱང་ཏིལ་ལ་སོགས་པའི་ས་བོན་རུལ་བ་དང་མེས་ཚིག་པ་ལ་སོགས་པ་ས་བོན་དུ་མི་རུང་བ་ལ་མྱུ་གུ་མི་འབྱུང་བ་དེ་བཞིན་ནོ། ། ༼༦༠༤༽ གཉིས་པ་ལ། རྩོད་པ་ནི། ཡེ་ཤེས་ཀྱི་བདག་ཉིད་ཀྱི་ཆོས་ཀྱི་སྐུ་ཆོས་ཅན། ཁྱབ་པ་མ་ཡིན་པར་ཐལ། རྣལ་འབྱོར་པ་སོ་སོར་ངེས་པའི་རྒྱུད་ཁོ་ན་ལ་ཡོད་པའི་ཕྱིར། རྟག་པ་མ་ཡིན་པར་ཐལ། སྐད་ཅིག་རེ་རེ་ལ་འབྱུང་བའི་ཕྱིར་ཞེ་ན། བར་སྐབས་ཀྱི་ཚིགས་སུ་བཅད་དེ་ལན་གསུངས་པ་ནི། ཐུགས་རྗེ་ཆེན་པོ་དང་སྨོན་ནས་མཁྱེན་པ་ལ་སོགས་པའི་སྐབས་སུ་ཇི་སྐད་བཤད་པའི་ཚུལ་དེ་ལྟར་བཅོམ་ལྡན་འདས་ཀྱི་སྐུ་ནི་ཡུལ་དུས་ཐམས་ཅད་དུ་སྣང་བའི་སྒོ་ནས་བྱ་བ་མཛད་པ་རྒྱ་ཆེ་བ་མཁའ་མཉམ་སེམས་ཅན་ལ་འཇུག་པའི་ཕྱིར།

ཁྱབ་པ་ཞེས་བརྗོད་པ་ཡིན་པས། སངས་རྒྱས་ཀྱི་ཕྲིན་ལས་ཀྱི་ཁྱབ་པ་མ་ཡིན་པར་ཐལ་ཟེར་ན་མ་ཁྱབ་ལ། སངས་རྒྱས་ཀྱིས་དངོས་སུ་ཁྱབ་པ་མ་ཡིན་པ་ཐལ་ཟེར་ན་འདོད་དོ། །བཅོམ་ལྡན་འདས་ཀྱི་སྐུ་ནི་རྒྱུན་ཆགས་སུ་འཁོར་བ་ཇི་སྲིད་པར་བཞུགས་ཀྱང་ཟད་པ་མི་མངའ་བའི་ཕྱིར། སངས་རྒྱས་ནི་རྟག་པ་ཞེས་བརྗོད་པ་ཡིན་པས་རྒྱུ་མེད་ཀྱི་རྟག་པ་ཡིན་པར་ཐལ་ཟེར་ན་འདོད་དོ། །རྒྱུན་གྱི་རྟག་པ་མ་ཡིན་པར་ཐལ་ཟེར་ན་མ་ཁྱབ་བོ། །ངག་དོན། རྫོགས་པའི་སངས་རྒྱས་ཆོས་ཅན། ཁྱབ་པ་ཞེས་བརྗོད་དུ་རུང་སྟེ། ཁྱོད་ཀྱི་མཛད་པ་སེམས་ཅན་ལ་འཇུག་པའི་ཕྱིར། ཆོས་ཅན། རྟག་པ་ཞེས་བརྗོད་དུ་རུང་སྟེ། གདུལ་བྱའི་འཁོར་བ་ཇི་སྲིད་པར་གཞན་དོན་ལ་བཞུགས་ཀྱང་ཟད་པ་མི་མངལ་བའི་ཕྱིར། ༼༦༠༥༽ གཉིས་པ་ལོངས་སྤྱོད་རྫོགས་པའི་སྐུ་ལ་གསུམ་ལས། མཚམས་སྦྱར་བ་ནི། ཤེས་བྱ་ཆོས་ཅན། གོང་དུ་བསྟན་པ་དེ་ལྟར་སྐུ་གཉིས་པ་ཆོས་སྐུ་བསྟན་ནས་དེའི་རྗེས་སུ་མཚན་དཔེ་བཟང་པོས་བརྒྱན་པའི་གཟུགས་སྐུའི་ངོ་བོ་ལོངས་སྤྱོད་རྫོགས་པའི་སྐུ་བསྟན་པ་ལ་རྒྱུ་མཚན་ཡོད་དེ། རྟོགས་པ་ཆོས་སྐུའི་བདག་རྐྱེན་ལ་བརྟེན་ནས་ལོངས་སྤྱོད་རྫོགས་པའི་སྐུ་འབྱུང་པའི་ཕྱིར། གཉིས་པ་ངོ་བོ་མདོར་བསྟན་པ་ནི། མཚོན་དཔེ་གསལ་ལ་རྫོགས་པས་བརྒྱན་ཅིང་གནས་འོག་མིན་ཁོ་ནར་བཞུགས་པའི་གཟུགས་སྐུ་འདི་ཆོས་ཅན། སངས་རྒྱས་ཀྱི་ལོངས་སྤྱོད་རྫོགས་པའི་སྐུ་ཡིན་པར་མཆོག་གི་སྤྲུལ་པའི་སྐུས་བཞེད་དེ། དེ་ཡིན་པར་མདོ་ལས་དོན་མཐུན་དུ་གསུངས་པའི་ཕྱིར། ཆོས་ཅན། སངས་རྒྱས་ཀྱི་ལོངས་སྤྱོད་རྫོགས་པའི་སྐུ་ཡིན་ཏེ། འཁོར་ས་བཅུ་པའི་བྱང་སེམས་རྣམས་དང་ཐབས་གཅིག་ཏུ་ཐེག་པ་ཆེན་པོའི་ཆོས་ཁོ་ན་ལ་རྫོགས་པར་ལོངས་སྤྱོད་པའི་གཟུགས་སྐུ་ཡིན་པའི་ཕྱིར། 

༼༦༠༦༽ ལོངས་སྤྱོད་ཀྱི་དགའ་བ་དང་བདེ་བ་དང་རབ་ཏུ་དགའ་བའི་བདེ་བ་ནི། ཡིད་བདེ་བ་ཆུང་ངུ་དང་འབྲིང་དང་ཆེན་པོ་ཡིན་ནོ། །ཁ་ན་མ་ཐོ་བ་མེད་པ་ནི་ཉེས་པ་མེད་པའོ། །ལོངས་སྤྱོད་རྫོགས་པའི་སྐུ་ནི་གནས་ངེས་པར་གཟུགས་ཁམས་ཀྱི་འོག་མིན་གྱི་སྟེང་ན་ལྷའི་བུ་དབང་ཕྱུག་ཆེན་པོའི་གནས་ཡོད་པ་དེ་ཁོ་ནར་བཞུགས་པ། སྐུ་ངེས་པ་མཚན་དཔེ་གསལ་ལ་རྫོགས་པས་བརྒྱན་པའི་སྐུ་ཁོ་ནར་སྟོན་པ། འཁོར་ངེས་པ་ས་བཅུའི་བྱང་སེམས་ཁོ་ནས་བསྐོར་བ། ཆོས་ངེས་པ་ཐེག་པ་ཆེན་པོའི་ཆོས་ཁོ་ན་སྟོན་པ། དུས་ངེས་པ་རྟག་ཏུ་རྒྱུན་མི་འཆད་པའོ། །གསུམ་པ་ཡོན་ཏན་རྒྱས་པར་བཤད་པ་ལ། མཚན་དང་དཔེ་བྱད་གཉིས། དང་པོ་ལ། མཚན་དངོས་དང༌། རྒྱུ་གྲུབ་པས་མཚན་གྲུབ་པ་དང༌། མཚན་གྱི་རྒྱུ་དང་གསུམ། དང་པོ་ལ། མཚམས་སྦྱར་བ་ནི། ཕྱག་ཞབས་འཁོར་ལོའི་མཚན་ ༼༦༠༧༽ དང་རུས་སྦལ་ཞབས། །ཞེས་སོགས་ཀྱི་ཚིག་བཅད་ལྔ་ཆོས་ཅན། དོན་ཡོད་དེ། ཁྱོད་ལ་བརྟེན་ནས་མཚན་སུམ་ཅུ་སོ་གཉིས་པོ་དེ་དག་གང་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ནི། བཅོམ་ལྡན་འདས་ཤཱཀྱ་ཐུབ་པས་སྔོན་སློབ་པ་ལམ་གྱི་གནས་སྐབས་ན་བླ་མ་རྣམས་སྐྱེལ་བ་དང་བསུ་བ་ཚུལ་ཁྲིམས་ཀྱི་ཕར་ཕྱིན་གྱིས་བསྡུས་པ་བྱས་པས། ད་ལྟར་ཐུབ་པའི་ལོངས་སྤྱོད་རྫོགས་པའི་སྐུ་འདིའི་ཕྱག་གི་མཐིལ་གཉིས་ན་ཉོན་མོངས་པ་གཅོད་པར་བྱེད་པ་མཚོན་བྱའི་འཁོར་ལོ་དང༌། སྔོན་སློབ་པ་ལམ་གྱི་གནས་སྐབས་ན་བླ་མ་རྣམས་ལ་ཆོས་ཉན་པ་དང་མེ་ཏོག་དང་གཙུག་ལག་ཁང་འབུལ་བ་སོགས་སྦྱིན་པའི་ཕར་ཕྱིན་གྱིས་བསྡུས་པར་བྱས་པས། དེ་ལྟར་ཐུབ་པའི་ལོངས་སྤྱོད་རྫོགས་པའི་སྐུ་འདིའི་ཞབས་ཀྱི་མཐིལ་གཉིས་ན་འགྲོ་བ་འདྲེན་པའི་འཁོར་ལོ་རྩིབས་སྟོང་དང་ལྡན་པ་ལྟེ་བ་མུ་ཁྱུད་དང་བཅས་པ་ཡོངས་སུ་རྫོགས་པའི་མཚན་བ་སོ་ལ་གཟུགས་སུ་བརྐོས་པ་དང་འདྲ་བ་མངའོ། །མགོ་མཇུག་བར་གསུམ་དུ་སྦྱོར་ལུགས་འདི་བཞིན་འོག་མ་ཀུན་ལའང་མཛོད།

སྡོམ་པ་ཡང་དག་པ་བླངས་པ་བརྟན་པོར་བསྲུངས་པས་རུས་སྦལ་གྱི་ལྟོ་བ་བཞིན་དུ་ཞབས་ཀྱི་མཐིལ་གཉིས་མཉམ་པར་ས་ལ་འཇོག་པས་ཤིན་ཏུ་གནས་པ་དང༌། སྦྱིན་པ་དང་སྙན་པར་སྨྲ་བ་དང་དོན་མཐུན་པ་དང་དོན་སྤྱོད་པ་སྟེ་བསྡུ་བའི་དངོས་པོ་བཞི་བསྟེན་པས་ཕྱག་དང་ཞབས་ཀྱི་སོར་མོ་བྱ་ངང་པའི་རྒྱལ་པོའི་སོར་མོ་ལྟར་རིན་པོ་ཆེའི་དྲ་བས་འབྲེལ་ ༼༦༠༨༽ ཞིང༌། སོར་གདུབ་ལ་སོགས་པ་གཞུག་དུ་རུང་བ་དང༌། བཟའ་བ་དང་བཅའ་བ་དང་བཏུང་བ་ལ་སོགས་པ་གྱ་ནོམ་པ་བྱིན་པས་ཕྱག་དང་ཞབས་འཛུམས་ཤིང་གཞོན་ཤ་ཆགས་པ་དང༌། སྦྲང་ལ་སོགས་པ་ལྡག་པ་དང་བཅའ་བ་དང་བཏུང་བ་ལ་སོགས་པ་ཤིན་ཏུ་ཡང་གྱ་ནོམ་པ་བྱིན་ནས། དངས་མ་དང༌། ཤ་དང༌། ཁྲག་དང༌། རུས་པ་དང༌། རྐང་དང༌། ཚིལ་དང༌། ཁུ་བ་ཁམས་བདུན་རྒྱས་པར་བྱས་པས། ཕྱག་གི་མཐིལ་གཉིས་དང༌། ཞབས་ཀྱི་མཐིལ་གཉིས་དང༌། ཐལ་གོང་གཡས་གཡོན་གཉིས་དང༌། ལྟག་པའི་ཕྱོགས་མཐོ་བའི་ཕྱིར་བདུན་མཐོ་བ་དང༌། གསད་པས་བྱ་བ་ལས་ཐར་བར་བྱས་པས་སོར་མོ་རིང་བ་ནི། སོར་མོ་རྣམས་ཕྱག་གི་མཐིལ་དང་འཚམ་པ་ཚད་དང་ལྡན་པ། མཐར་གྱི་ཤ་རྒྱས་པ་རྩེ་ཕྲ་བ་དང༌། བསྲུངས་ཏེ་སྲོག་འཚོ་བ་ལ་ཕན་བཏགས་པས་རྟིང་པའི་སྐྱོན་ཐམས་ཅད་དང་བྲལ་བ། ཚད་དང་ལྡན་པ། ཞབས་མཐིལ་དང་མཚམ་པའི་རྟིང་པ་དང་ལྡན་པའི་ཕྱིར་རྟིང་པ་ཡངས་པ་སྟེ། ཞབས་མཐིལ་ཐམས་ཅད་ལ་ཆ་བཞིར་བྱས་པའི་ཆ་གཅིག་རྟིང་པར་གྱུར་པ་ལ་ཚད་དང་ལྡན་པའོ། །སོར་མོ་རིང་བ་དང༌། རྟིང་པ་ཡངས་པ་གཉིས་རན་པ་དང་རྐྱེན་དུ་བབ་པ་ཡིན་གྱི་ཧ་ཅང་རིང་བ་དང་ཡངས་པ་མ་ཡིན་ནོ། །སྲོག་གཅོད་པ་སྤངས་པས་སྐུ་ཁྲུ་བ་བདུན་ཙམ་དུ་འཕགས་པས་ཆེ་ཞིང་ཡ་ཡོ་མེད་པས་དྲང་བ་དང༌། དགེ་བའི་ཆོས་གསར་པ་ཡང་དག་པར་བླངས་པས་ཞབས་འབུར་བ་ལོང་བུ་ཆེ་མཛེས་པར་ནུབ་པས་ཕྱིར་མི་མངོན་པ་ ༼༦༠༩༽ དང༌། དགེ་བ་ཡང་དག་པར་བླངས་པ་སྤེལ་བས་སྐུའི་སྤུ་གཡས་ཕྱོགས་སུ་འཁྱིལ་ཞིང་གྱེན་དུ་མཛོད་སྤུ་ལ་ཕྱོགས་པ་དང༌། རིག་པ་དང༌།

བཟོ་དང༌། གསོ་བ་ལ་སོགས་པ་གུས་པར་བྱས་ཏེ་བྱིན་པས། བྱིན་པ་རི་དྭགས་ཨེ་ན་ཡ་དང་ཤ་ར་བྷ་དང་ཤ་བའི་བྱིན་པ་ལྟར་ཡོངས་སུ་མ་ཉམས་ཤིང༌། རིམ་པར་འཚམ་ལ། ཤ་རྒྱས་ཤིང་ཟླུམ་པ་དང༌། རང་དབང་བའི་ཟས་ནོར་བདོག་པ་ལ་སློང་བ་པོའི་སྐྱེ་བོའི་ལ་ལན་དང་རྣམ་སྨིན་ལ་རེ་བ་མེད་པར་བྱིན་ཞིང༌། ཕྱིར་མ་སྤངས་པས་བཞེངས་ནས་མ་བཏུད་པར་ཕྱག་གི་མཐིལ་གཉིས་ཀྱི་པུས་མོའི་ལྷ་ང་ལ་སླེབ་པས་ཕྱག་རིང་ཞིང་ཡིད་དུ་འོང་བས་མཛེས་པ་དང༌། དུས་ལ་བབ་པ་ན་སྐྱེ་བོ་ཐམས་ཅད་ཚངས་པར་སྤྱོད་པ་ཡང་དག་པར་ལེན་དུ་འཇུག་པ་དང༌། གསང་བར་འོས་པའི་གསང་ཚིགས་བསྲུངས་པས། གསེར་གྱི་པདྨའི་སྦུབས་སུ་སྙིང་པོ་ནུབ་པར་ལྟར་འདོམས་ཀྱི་ལྦ་བ་སྦུབས་སུ་ནུབ་པ་མི་མངོན་པ་དང༌། གདིང་བ་གྱ་ནོམ་པ་བྱིན་པས་པགས་པའི་མདོག་གསེར་བཙོ་མ་འདྲ་བ་དང༌། ཁང་བཟང་དང་གཞལ་ཡས་ཁང་ལ་སོགས་པ་དམ་པ་བྱིན་པས་པགས་པ་འཇམ་པ་དང༌། ལུས་ངག་གི་འདུ་འཛི་དང་སེམས་ཀྱི་རྣམ་གཡེང་སྤངས་པས་བ་སྤུའི་ཁུང་བུ་ནས་སྤུ་རེ་རེ་ནས་འཁྲུངས་ཤིང་གཡས་ཕྱོགས་སུ་འཁྱིལ་ལེགས་པ་དང༌། སྐྱེ་བོ་བླ་མ་ཐམས་ཅད་གནས་ཇི་ལྟ་བ་བཞིན་དུ་བཀོད་པས་ཞལ་གྱི་སྨིན་མཚམས་ན་སྤུ་མཉེན་ཅིང་འཇམ་ལ་སྣུལ་པ་ཁ་དོག་དཀར་བ། དྲངས་ན་ཁྲུ་གང་ལ་སོགས་པ་ཇི་སྲིད་དུ་འབྱུང་ཞིང༌། བཏང་ན་གཡས་ཕྱོགས་ ༼༦༡༠༽ སུ་འཁྱིལ་ཞིང༌། རྩེ་མོ་གྱེན་དུ་ཕྱོགས་པ། ཤིང་ཐོག་སྐྱུ་རུ་ཙམ་ལ་འོད་ཟེར་ཉི་ཟླ་བས་ལྷག་པས་མཛེས་པར་གྱུར་པས་ན་ཞལ་མཛོད་སྤུས་བརྒྱན་པ་དང༌། རྣམ་པ་ཐམས་ཅད་དུ་གཞན་ཁ་དྲག་གི་ཚིག་གིས་ཁྱད་དུ་མ་བསད་པས་སྐུ་སྟོད་སེང་གེ་དང་འདྲ་བར་རྒྱས་ཤིང་འཕེལ་ཁ་ཆེ་བ་དང༌། སྨྲས་པས་ཕ་རོལ་པོའི་ཡིད་མགུ་བར་བྱེད་པ་སྙན་པར་སྨྲ་བ་དང༌། འདི་ཕྱི་ལ་ཕན་པའི་གཏམ་བརྗོད་པ་ལེགས་པར་སྨྲ་བ་དང༌། རང་གིས་ཀྱང་དེའི་རྗེས་སུ་མཐུན་པར་སྨྲས་པས་དཔུང་མགོ་ཟླུམ་པ་དང༌། དཔུང་མགོ་ནས་མགྲིན་པའི་བར་གསེར་གྱི་བུམ་པའི་མགུལ་པ་ལྟར་ཟླུམ་ཞིང་རྒྱས་པ་དང༌།

སྐྱེ་བོ་ནད་པ་ལ་སྨན་དང་སྨན་པ་ལ་སོགས་པ་བྱིན་པས། ཐལ་གོང་ནི་དཔུང་མགོ་གཉིས་ཀྱི་བར་བྲང་ཡངས་ཤིང༌། ཤ་རྒྱས་ལ་ཀྱང་ཀྱོང་མེད་པ་དང༌། སྐྱེ་བོ་ནད་པའི་གཡོག་བྱས་ཤིང་ཕན་པའི་ཟས་བྱིན་པས་ལྗགས་ཀྱི་དབང་པོ་རོ་མི་ཞིམ་པ་དང་ཕྲད་ཀྱང་རོ་བྲོ་བའི་མཆོག་ཏུ་མཁྱེན་ཅིང་སྣང་བ་དང༌། སྐྱེ་ཤིང་གི་ནགས་ཚལ་དང་ཀུན་དགའ་རྭ་བ་དང༌། བསིལ་ཁང་དང་བགྲོད་དཀའ་བར་ཟམ་པ་བཙུགས་ཏེ་ཡང་དག་པར་ལེན་དུ་བཅུག་པས་ཤིང་ནྱ་གྲོ་དྷ་ནི་སྡོང་པོ་དང་ཡལ་ག་ཆུ་ཞེང་མཉམ་པ་ཡིན་ལ། དེ་ལྟར་ཐུབ་པའི་ལོངས་སྐུ་འདིའི་ཕྱག་གཉིས་བརྐྱང་བའི་ཞིང་གི་ཆ་ཇི་ཙམ་ཡོད་པ་དེ་སྲིད་དུ་ཞབས་ནས་སྤྱི་བོའི་བར་གྱི་ཆུར་ཡང་དེ་སྲིད་ཡིན་པས་ཆུ་ཞེང་གབ་པ་དང༌། གཙུག་ལག་ཁང་དང་འདུག་གནས་ལ་སོགས་པ་ལྷག་པར་བྱིན་པས་གཙུག་ཏོར་ ༼༦༡༡༽ ཟླུམ་ཞིང་གཡས་སུ་འཁྱིལ་བས་སོར་བཞི་ཙམ་ལ་སོགས་པ། རྒྱལ་པོ་གསེར་གྱི་གཙུག་ཏོར་བཅིངས་པ་ལྟ་བུ་དབུར་ལྡན་པ་དང༌། འཇམ་པོ་དང་སྙན་པོ་ལ་སོགས་པ་གསུངས་པས་སྟོང་གསུམ་གྱི་འཇིག་རྟེན་གྱི་ཁམས་ཇི་ཙམ་བཞེད་ཀྱི་བར་དུ་ལྗགས་ཀྱིས་ཁེབས་པས་ལྗགས་རིང་ཞིང་ཡིད་དུ་འོང་བས་མཛེས་པ་དང༌། འཁོར་དུ་གཏོགས་པའི་འཇིག་རྟེན་གྱི་ཁམས་ཐམས་ཅད་ཀྱི་སེམས་ཅན་ལ་དམ་པའི་ཆོས་གོ་བར་བྱས་པས་འཇིག་རྟེན་གྱི་ཁམས་མང་པོས་བར་དུ་ཆོད་པ་དང༌། གམ་ན་གནས་པའི་སེམས་ཅན་གྱི་རྣ་བའི་དབང་པོའི་ཡུལ་དུ་མཚུངས་པར་གྱུར་པའི་གསུང་མངའ་བའི་ཕྱིར། ཚངས་པའི་དབྱངས་དང་ལྡན་པ་དང༌། ཚིག་ཀྱལ་པ་སྤངས་པས་ཚེས་བཅུ་གཉིས་ཀྱི་ཟླ་བ་ལྟར་འགྲམ་པ་ཟླུམ་ཞིང་ཤ་རྒྱས་པའི་ཕྱིར་སེང་གེའི་འགྲམ་པ་དང་འདྲ་བ་དང༌། སྐྱེ་བོ་ཐམས་ཅད་བཀུར་བ་དང་བསྟོད་པ་དང་བསྔགས་པས་ཚེམས་ཀུནྡ་ལྟར་ཤིན་ཏུ་དཀར་བ་དང༌། འཚོ་བ་རྣམ་པར་དག་པས་ཚེམས་མཐོ་དམན་མེད་པར་ཚད་མཉམ་པ་དང༌། བདེན་པའི་ཚིག་གི་ཀུན་ཏུ་སྤྱད་པས་ཚེམས་ཐགས་བཟང་བ་མཚམས་དོད་པ་མེད་པ་དང༌། ཕྲ་མའི་ཚིག་སྤངས་པས་ཚེམས་སྟེང་འོག་ལ་ཉི་ཤུ་ཉི་ཤུ་ཡོད་པས་ཚེམས་གྲངས་བཞི་བཅུ་མངའ་བ་དང༌།

སེམས་ཅན་ཐམས་ཅད་ལ་མ་བུ་གཅིག་པ་ལ་བརྩེ་བ་དང་འདྲ་བར་བལྟས་པས་སྤྱན་གྱི་དཀྱིལ་ནང་གི་འབྲས་བུ་མཐོན་མཐིང་ལྟར་སྣུམ་ཞིང་གནག་པ། མཐའ་གཉིས་དཀར་བ། རྫི་མ་གཉིས་གནས་པའི་ཕྱོགས་སྣུམ་ཞིང་མཐིང་གར་འདུག་པ། ༼༦༡༢༽ དྲ་གཉིས་ཅུང་ཟད་དམར་བ། རྫི་མ་དང་སྤྱན་གཉིས་ཀྱི་བར་གསེར་གྱི་མདོག་ལྟ་བུའོ། །དེ་ལྟར་དང་བ་ལྔ་དང་ལྡན་ན། རྒྱུ་མཚན་ཅིའི་ཕྱིར་སྤྱན་མཐོན་མཐིང་ཞེས་བརྗོད་ཅེ་ན། སྤྱན་གྱི་དཀྱིལ་གཙོ་བོ་ཡིན་པའི་ཕྱིར་སྤྱན་མཐོན་མཐིང་ཞེས་བརྗོད་དོ། །སེམས་ཅན་ཐམས་ཅད་ལ་ཁོང་ཁྲོ་བ་ཕྲག་དོག་ལ་སོགས་པ་མེད་པར་བལྟས་པས་བ་མཆོག་གི་བེའུ་འབྲངས་མ་ཐག་པའི་རྫི་མ་ལྟ་བུ་རྫི་མ་སྟེང་འོག་མདོག་ཤིན་ཏུ་སྣུམ་ཞིང་མ་འཛིངས་པ་འདི་དག་ནི་མཚན་སུམ་ཅུ་རྩ་གཉིས་ཡིན་ནོ། །གཉིས་པ་ལ་མཚམས་སྦྱར་བ་ནི། འདི་ལ་མཚན་ནི་གང་གང་གི །ཞེས་སོགས་ཀྱི་ཚིགས་བཅད་གཅིག་ཆོས་ཅན། དོན་ཡོད་དེ། མཚན་གྱི་རྒྱུ་གྲུབ་པས་མཚན་གྲུབ་བོ་ཞེས་བསྟན་པའི་ཕྱིར་དུ་གསུངས་པའི་ཕྱིར། ཚིག་དོན་འབྱེད་པ་ནི། རྫོགས་པའི་སངས་རྒྱས་ཀྱི་ལོངས་སྤྱོད་རྫོགས་པའི་སྐུ་འདི་ཆོས་ཅན། མཚན་སུམ་ཅུ་རྩ་གཉིས་པོ་འདི་དག་འགྲུབ་པ་ཡིན་ཏེ། མཚན་སུམ་ཅུ་རྩ་གཉིས་པོ་འདི་དག་སྒྲུབ་པར་བྱེད་པའི་རྒྱུ་གང་དང་གང་ཡིན་པ་དེ་དང་དེ་རབ་ཏུ་རྫོགས་པས་སོ། །གསུམ་པ་ལ། མཚམས་སྦྱར་བ་ནི། བླ་མ་སྐྱེལ་ལ་སོགས་པ་དང༌། ། ༼༦༡༣༽ ཞེས་སོགས་ཀྱི་ཚིགས་བཅད་གཉིས་ཆོས་ཅན། ཁྱོད་ཀྱིས་མཚན་གྱི་རྒྱུ་བཤད་པ་ལ་དགོས་པ་ཡོད་དེ། ཁྱོད་ཀྱིས་དེ་བཤད་པས་མཚན་གྱི་རྒྱུ་དེ་གང་ཡིན་སྙམ་པའི་དོགས་པ་སེལ་བའི་ཕྱིར། ཚིག་དོན་འབྱེད་པ་ནི། བླ་མ་སྐྱེལ་ལ་སོགས་པ་དང༌། །ཞེས་བྱ་བ་ལ་སོགས་པ་ཚིགས་ལེའུར་བྱས་པ་འདི་གཉིས་ཀྱིས་བཤད་པའི་དོན་བླ་མ་རྣམས་སྐྱེལ་བ་ལ་སོགས་པ་མཚན་སྒྲུབ་པར་བྱེད་པའི་རྒྱུའི་མཚན་ཉིད་ཆོས་ཀྱི་སྦྱིན་པ་བསྡུ་བའི་མདོ་ལས་ཇི་སྐད་འབྱུང་བ་བཞིན་གོང་དུ་མཚན་བཤད་པར་གདུལ་བྱས་གོ་སླ་བ་ལ་དགོངས་ནས་རྒྱུ་འབྲས་སྦྱར་ཏེ་བཀྲོལ་ཟིན་པས་ཡང་མི་བྲིའོ། །གཉིས་པ་དཔེ་བྱད་ལ་མཚམས་སྦྱར་བ་ནི།

ཤེས་བྱ་ཆོས་ཅན། གོང་དུ་བསྟན་པ་དེ་ལྟར་མཚན་རྣམས་བརྗོད་ནས་བར་སྐབས་ཀྱི་ཚིགས་བཅད་བཅུ་གཉིས་ཀྱིས་དཔེ་བྱད་བཟང་པོ་གསུངས་པ་ལ་རྒྱུ་མཚན་ཡོད་དེ། མཚན་བཟང་པོ་ཐོབ་པ་ལས་དཔེ་བྱད་བཟང་པོ་འབྱུང་བའི་ཕྱིར། ཚིག་དོན་འབྱེད་པ་ནི། རྫོགས་པའི་སངས་རྒྱས་ཤཱཀྱ་ཐུབ་པའི་ཐུགས་རྒྱུད་ལ་འདུ་བྱེད་ཐམས་ཅད་ལ་འདོད་ཆགས་དང་བྲལ་བའི་ཡོན་ཏན་མངའ་བས། དེ་མཚོན་ཅིང་གསལ་བར་བྱེད་པའི་རྟགས་སུ་ཕྱི་རོལ་དུ་ཐུབ་པའི་ལོངས་སྤྱོད་རྫོགས་པའི་སྐུ་འདིའི་སེན་མོ་ཟངས་ཀྱི་མདོག་ལྟ་བུའི་དཔེ་བྱད་ ༼༦༡༤༽ མངའོ། །འདི་བཞིན་དུ་འོག་མ་ཀུན་ལའང་སྐབས་ཐོབ་གཟིགས་ལ་མཛོད། སེམས་ཅན་ཐམས་ཅད་ལ་ཕན་པའི་ལྷག་པའི་བསམ་པ་མངའ་བས་སེན་མོ་མདོག་སྣུམ་པ་དང༌། རྒྱལ་རིགས་ལ་སོགས་པའི་རིགས་རྣམས་ཀྱི་ནང་ནས་མཆོག་ལས་སྐྱེས་པས་སེན་མོའི་སྒང་མཐོ་བ་དང༌། ཚུལ་ཁ་ན་མ་ཐོ་བ་སྡིག་པའི་ལས་མེད་པས་སོར་མོ་རྣམས་དབྱིབས་ཟླུམ་པ་དང༌། དགེ་བའི་རྩ་བ་རྒྱ་ཆེན་པོ་བསགས་པས་སོར་མོ་རྣམས་ཤ་རྒྱས་པ་དང༌། ཐེག་པ་ལ་ཡང་དག་པར་མཐར་གྱིས་ཞུགས་པས་སོར་མོ་རྣམས་རྩ་བ་ནས་རྩེ་མོའི་བར་བྱིན་གྱིས་ཕྲ་བ་དང༌། ལུས་ངག་ཡིད་གསུམ་གྱི་ལས་དག་པ་དང་འཚོ་བ་དག་པ་བསྲུངས་པས་རྩ་ཕྱིར་མི་མངོན་པ་དང༌། ཉོན་མོངས་པའི་མདུད་པ་ལས་གྲོལ་བས་རྩ་མདུད་མེད་པ་དང༌། ཤིན་ཏུ་སྦས་པའི་ཆོས་ཀྱི་བློ་གྲོས་ཅན་ཡིན་པས་ལོང་བུ་ཆུང་བ་མི་མངོན་པ་དང༌། བགྲོད་དཀའ་བའི་གནས་ཐམས་ཅད་ལས་སྐྱེ་བོ་སྒྲོལ་བར་མཛད་པས་ཞབས་མི་མཉམ་པ་མེད་པ་དང༌། མི་ཟིལ་གྱིས་གནོན་པ་ལ་མཁས་པས་སེང་གེའི་སྟབས་སུ་གཤེགས་པ་དང༌། ཀླུ་ཟིལ་གྱིས་གནོན་པ་ལ་མཁས་པས་གླང་པོ་ཆེའི་སྟབས་སུ་གཤེགས་པ་དང༌། ནམ་མཁའ་ལ་གཤེགས་པར་མཁས་པས་བྱ་ངང་པའི་རྒྱལ་པོའི་སྟབས་སུ་གཤེགས་པ་དང༌། སྐྱེས་བུ་ཁྱུ་མཆོག་ཏུ་མཁས་པས་ཁྱུ་མཆོག་གི་སྟབས་སུ་གཤེགས་པ་དང༌། བསྐོར་ཕྱོགས་ཀྱི་ལམ་དང་མཐུན་པར་གཤེགས་པས་གཡས་ཕྱོགས་སུ་ལྡོག་ཅིང་གཤེགས་པ་དང༌།

མཛེས་པར་མཁས་པས་མཛེས་པར་གཤེགས་པ་དང༌། ༼༦༡༥༽ རྟག་ཏུ་སེམས་གྱ་གྱུ་མི་མངའ་བས་དྲང་པོ་མ་ཡོ་བར་གཤེགས་པ་དང༌། གཞན་གྱི་ཡོན་ཏན་ཡང་དག་པར་བརྗོད་པར་མཛད་པས་སྐུ་འཁྲིལ་བག་ཆགས་པ་དང༌། སྡིག་པའི་ཆོས་དང་མ་འབགས་པས་སྐུ་བྱི་དོར་བྱས་པ་ལྟ་བུ་དང༌། གདུལ་བྱའི་བློ་དང་འཚམ་པར་ཆོས་སྟོན་པར་མཛད་པས་སྐུ་རིམ་པར་མཚམས་པ་དང༌། སྐུ་དང་གསུང་དང་ཐུགས་ཀྱི་ཀུན་ཏུ་སྤྱོད་པ་གཙང་བས་སྐུ་གཙང་བ་རྣམ་པར་དག་པ་དང༌། ཐུགས་ཐུགས་རྗེ་ཅན་ཡིན་པས་སྐུ་འཇམ་པ་དང༌། ཐུགས་རྣམ་པར་དག་པས་སྐུ་རྣམ་པར་དག་པ་དང༌། དམ་པའི་ཆོས་འདུལ་བ་ཡོངས་སུ་རྫོགས་པས་མཚན་གྱི་ཆ་ཤས་ཡོངས་སུ་རྫོགས་པ་དང༌། ཡངས་ཤིང་མཛེས་པའི་ཡོན་ཏན་རྫོགས་པས་སྐུའི་ཁོ་ལག་ཡངས་ཤིང་བཟང་བ་དང༌། སེམས་ཅན་ཐམས་ཅད་ལ་ཐུགས་སྙོམས་པས་གོམས་པ་སྙོམས་པ་དང༌། རྣམ་པར་དག་པའི་ཆོས་སྟོན་པས་སྤྱན་གཉིས་རྣམ་པར་དག་པ་དང༌། ཆོས་གདུལ་བྱས་གོ་སླ་བར་སྟོན་པས་སྐུ་ཤིན་ཏུ་གཞོན་ཤ་ཅན་དང༌། ཐུགས་རྟག་ཏུ་མ་ཞུམ་པས་སྐུ་ཞུམ་པ་མེད་པ་དང༌། དགེ་བའི་རྩ་བ་གཞན་ལས་ཡང་དག་པར་འཕགས་པས་སྐུ་ཤ་རྒྱས་པ་དང༌། ཡང་སྲིད་ཟད་པས་སྐུ་ཤིན་ཏུ་གྲིམས་པ་དང༌། རྟེན་འབྲེལ་ཤིན་ཏུ་རྣམ་པར་ཕྱེ་བ་སྟོན་པར་མཛད་པས་ཡན་ལག་དང་ཉིང་ལག་ཤིན་ཏུ་རྣམ་པར་འབྱེས་པ་དང༌། ཚིག་དོན་ཤིན་ཏུ་རྣམ་པར་དག་པ་སྟོན་པས་གཟིགས་པ་རབ་རིབ་ཀྱི་སྒྲིབ་པ་མེད་ཅིང་རྣམ་པར་དག་པ་དང༌། སློབ་མ་ཚུལ་ཁྲིམས་ཕུན་སུམ་ཚོགས་པར་གྱུར་པས་སྐུ་ཟླུམ་པ་དང༌། ༼༦༡༦༽ འཁོར་བའི་སྐྱོན་གྱིས་མ་སྦགས་པས་སྐུ་སྐབས་ཕྱིན་པ་དང༌། ང་རྒྱལ་གྱི་འགྱིང་བག་བཅོམ་པས་སྐུ་སྙོམས་པ་དང༌། ཆོས་ཟད་པ་རྣམ་པར་བཟློག་སྟེ་ཟད་མི་ཤེས་པའི་ཆོས་སྟོན་པས་ཕྱམ་ཕྱང་ངེ་བ་དང༌། ཆོས་ཟབ་མོ་རྟོག་པས་ལྟེ་བ་ཟབ་པ་དང༌། སློབ་མ་ལྟ་བ་མཐུན་པར་འཛིན་པས་ལྟེ་བ་གཡས་ཕྱོགས་སུ་འཁྱིལ་བ་དང༌། འཁོར་ཀུན་ནས་མཛེས་པས་སྐུ་ཀུན་ནས་མཛེས་ཤིང་བལྟ་ན་སྡུག་པ་དང༌།

ཐུགས་གཙང་བས་ཀུན་སྤྱོད་གཙང་བ་དང༌། དུས་མ་ཡིན་པའི་ཆོས་འདུལ་བ་དང་བྲལ་བས་སྐུ་ལ་སྨེ་བ་དང་གནག་བག་མེད་པ་དང༌། ལུས་ངག་ཡིད་གསུམ་ཟོ་མདོག་བདེ་བ་ཐོབ་པའི་ཆོས་སྟོན་པར་མཛད་པས་ཕྱག་ཤིང་བལ་ལྟར་ཤིན་ཏུ་འཇམ་པ་དང༌། ཚུལ་ཁྲིམས་ཀྱི་མདངས་ཡོད་པའི་དགེ་སྦྱོང་ཆེན་པོ་མཉེས་པས་ཕྱག་གི་རི་མོ་མདངས་ཡོད་པ་དང༌། ཆོས་ཟབ་མོ་ལ་གནས་པས་ཕྱག་གི་རི་མོ་ཟབ་པ་དང༌། གདུལ་བྱ་ལ་ཕྱིར་རྗེས་སུ་ཡང་དག་པར་ཡོངས་སུ་དག་པའི་ཆོས་སྟོན་པར་མཛད་པས་ཕྱག་གི་རི་མོ་རིང་བ་དང༌། བསླབ་པ་རབ་ཏུ་མང་པོ་ཀུན་ནས་སྟོན་པར་མཛད་པས་ཞལ་ཧ་ཅང་དཀྱུས་མི་རིང་བ་དང༌། འཇིག་རྟེན་ཐམས་ཅད་གཟུགས་བརྙན་དང་འདྲ་བར་རྟོགས་པས་མཆུ་ཤིང་ཐོག་བིམ་པ་ལྟར་དམར་བ་དང༌། གདུལ་བྱ་ཚིག་འཇམ་པོས་འདུལ་བས་ལྗགས་མཉེན་པ་དང༌། ཡོན་ཏན་འཐད་པ་མང་བས་ལྗགས་སྲབ་པ་དང༌། བྱིས་པའི་སྐྱེ་བོ་ཆགས་པ་ཅན་གྱིས་གཏིང་དཔག་དཀའ་བའི་ཆོས་འདུལ་བ་ཁོང་དུ་ཆུད་པས་ལྗགས་དམར་བ་དང༌། འཇིགས་པ་ཐམས་ ༼༦༡༧༽ ཅད་མི་མངའ་བས་འབྲུག་གི་སྒྲ་ལྟ་བུའི་གསུང་དང་ལྡན་པ་དང༌། སྙན་པ་དང་འཇམ་པོ་ལ་སོགས་པར་གསུངས་པས་གསུང་སྙན་ཅིང་མཉེན་ལ་འཇམ་པ་དང༌། སྲིད་པར་ཀུན་ཏུ་སྦྱོར་བ་བསྡམས་པས་མཆེ་བ་ཟླུམ་པ་དང༌། སྐྱེ་བོ་གདུལ་དཀའ་བ་འདུལ་བར་མཛད་པས་མཆེ་བ་རྣོ་བ་དང༌། ཤུགས་རྒྱུད་ལ་ཆོས་འདུལ་བ་ཤིན་ཏུ་དཀར་བ་མངའ་བས་མཆེ་བ་དཀར་བ་དང༌། སྲིད་ཞི་མཉམ་པ་ལ་གནས་པས་མཆེ་བ་མཉམ་པ་དང༌། མངོན་པར་རྟོགས་པ་མཐར་གྱིས་ཡང་དག་པར་སྟོན་པར་མཛད་པས་མཆེ་བ་བྱིན་གྱིས་ཕྲ་བ་དང༌། ཤེས་རབ་མཆོག་ལ་གནས་པས་ཤངས་རྒྱུད་དོད་པས་ན་ཤངས་མཐོ་བ་དང༌། སྐྱེས་བུ་གཙང་མ་ཕུན་སུམ་ཚོགས་པ་ཡིན་པས་ཤངས་གཙང་བ་དང༌། ཆོས་ཤིན་ཏུ་རྒྱ་ཆེ་བ་མཁྱེན་པས་སྤྱན་ཡངས་པ་དང༌། སེམས་ཅན་གྱི་ཚོགས་མཐའ་ཡས་པ་འཁོར་བ་ནས་དྲངས་པས་རྫི་མ་སྟུག་པ་དང༌། འགྲོ་བ་གཞོན་ནུ་མ་ཐམས་ཅད་མངོན་པར་མགུ་བས་སྤྱན་དཀར་ནག་འབྱེས་ཤིང་པདྨའི་འདབ་མ་རངས་པ་ལྟ་བུ་དང༌།

རྟག་ཏུ་འཁོར་བ་ལ་ཕྱིར་རྗེས་སུ་གཟིགས་པས་སྨིན་མ་གཡས་གཡོན་འབྲེལ་བས་ན་སྨིན་ཚུགས་རིང་བ་དང༌། ཆོས་འདུལ་བ་འཇམ་པོ་ལ་མཁས་པས་སྨིན་མ་འཇམ་པ་དང༌། ཐུགས་རྒྱུད་དགེ་བས་བརླན་པས་སྨིན་མ་སྣུམ་པ་དང༌། འཁོར་བའི་སྐྱོན་ཀུན་ཏུ་གཟིགས་པས་སྨིན་མའི་སྤུ་མཉམ་པ་དང༌། སེམས་ཅན་ཐམས་ཅད་ཐར་པ་ལ་མཆོག་ཏུ་གནོད་པ་བཟློག་པར་མཛད་པས་ཕྱག་ཐུང་བའི་སྐྱོན་དང་བྲལ་བས་ཕྱག་ 

༼༦༡༨༽ རིང་ཞིང་ཤ་རྒྱས་པ་དང༌། འདོད་ཆགས་ལ་སོགས་པའི་ཉོན་མོངས་པའི་གཡུལ་ལས་རྣམ་པར་རྒྱལ་བས་སྙན་མཉམ་པ་དང༌། འཁོར་དུ་གཏོགས་པའི་སེམས་ཅན་ཐམས་ཅད་ཀྱི་རྒྱུད་མ་ཉམས་པར་མཛད་པས་སྙན་གྱི་དབང་པོ་མ་ཉམས་པ་དང༌། བདག་ཏུ་ལྟ་བས་བྱས་པ་ཐམས་ཅད་ཀྱིས་གཞན་དུ་མི་འགྱུར་བས་དཔྲལ་བ་ལེགས་པར་འབྱེས་པ་དང༌། བདག་ཏུ་སྨྲ་བ་ཐམས་ཅད་འཇོམས་པར་མཛད་པས་དཔྲལ་བ་དབྱེས་ཆེ་བ་དང༌། སྨོན་ལམ་གྱི་མཆོག་གཞན་དོན་དུ་སངས་རྒྱས་ཐོབ་པར་གྱུར་ཅིག་ཅེས་པའི་སྨོན་ལམ་ཡོངས་སུ་རྫོགས་པས་དབུ་ཤིན་ཏུ་རྒྱས་པ་དང༌། ཆགས་པའི་ཡུལ་གྱི་དགའ་བ་བཟློག་པར་མཛད་པས་དབུ་སྐྲ་བུང་བ་ལྟར་གནག་པ་དང༌། མཐོང་བ་དང་སྒོམ་པས་སྤང་བར་བྱ་བའི་བག་ལ་ཉལ་སྤངས་པས་དབུ་སྐྲ་སྟུག་པ་དང༌། བསྟན་པ་བློ་འཇམ་པོས་ཡོངས་སུ་ཤེས་པས་དབུ་སྐྲ་འཇམ་པ་དང༌། ཐུགས་འདོད་ཆགས་ལ་སོགས་པས་མ་འཁྲུགས་པས་དབུ་སྐྲ་འཛིངས་པ་དང༌། རྟག་ཏུ་ཚིག་མི་རྩུབ་པས་དབུ་སྐྲ་མི་བཤོར་བ་དང༌། ཐུགས་རྒྱུད་ལ་བྱང་ཆུབ་ཡན་ལག་གི་མེ་ཏོག་བཀྲམ་པས་དབུ་སྐྲ་དྲི་ཞིམ་པ་དང༌། སྤྱོད་ལམ་རྣམ་པ་ཐམས་ཅད་དུ་མཛེས་པར་གྱུར་པས་ཕྱག་དང་ཞབས་ཀྱི་འཁོར་ལོའི་མཐའ་མ་ན་དཔལ་གྱི་བེའུ་དང་བཀྲ་ཤིས་དང་གཡུང་དྲུང་འཁྱིལ་པས་བརྒྱན་པ་འདི་ནི་སངས་རྒྱས་ཀྱི་དཔེ་བྱད་བཟང་པོར་སངས་རྒྱས་ཀྱི་མཆོག་གི་སྤྲུལ་པའི་སྐུས་བཞེད་དོ། །རང་གི་འབྱོར་པ་འཇིག་རྟེན་ལས་འདས་བསམ་གྱིས་མི་ཁྱབ་ལེགས་མཛད་ ༼༦༡༩༽ རྒྱལ་བའི་འབྲས་བུ་ནི། །བློ་ཅན་རྣམས་ཀྱི་དགའ་བ་བསྐྱེད་ཕྱིར་འཁོར་གྱི་ནང་དུ་སྣ་ཚོགས་རྒྱས་པར་སྟོན་མཛད་པ། །རྟག་ཏུ་དམ་པའི་ཆོས་ཀྱི་སྒྲ་སྐད་རྒྱ་ཆེན་འཇིག་རྟེན་ཀུན་ཏུ་འཕྲོ་བར་མཛད་པ་པོ། །སངས་རྒྱས་ལོངས་སྤྱོད་རྫོགས་སྐུ་ཆོས་ཀྱི་རྒྱལ་སྲིད་གནས་པ་གང་ཡིན་དེ་ལ་བདག་ཕྱག་འཚལ། །ཞེས་འཕགས་པ་ཀླུ་སྒྲུབ་ཀྱིས་གསུངས་པ་བཞིན་ནོ། །གསུམ་པ་སྤྲུལ་པའི་སྐུ་ལ། མཚམས་སྦྱར་བ་ནི།

ཤེས་བྱ་ཆོས་ཅན། གོང་དུ་བསྟན་པ་དེ་ལྟར་སྐུ་གསུམ་པ་ལོངས་སྤྱོད་རྫོགས་པའི་སྐུ་བསྟན་ནས་བཞི་པ་བྱིས་པའི་སྐྱེ་བོ་ཐམས་ཅད་དང་ཐུན་མོང་བ་སྤྲུལ་པའི་སྐུ་བསྟན་པ་ལ་རྒྱུ་མཚན་ཡོད་དེ། ལོངས་སྤྱོད་རྫོགས་པའི་སྐུ་ལ་བརྟེན་ནས་སྤྲུལ་པའི་སྐུ་འབྱུང་བའི་ཕྱིར། ཚིག་དོན་འབྱེད་པ་ནི། བཅོམ་ལྡན་འདས་ཤཱཀྱ་ཐུབ་པའི་མཆོག་གི་སྤྲུལ་པའི་སྐུ་དང༌། སོགས་པ་བཟོ་དང་སྐྱེ་བའི་སྤྲུལ་སྐུ་དག་གིས་མཛད་དོ། །དུས་འཁོར་བ་ཇི་སྲིད་གནས་ཀྱི་བར་དུའོ། །ཡུལ་འཇིག་རྟེན་གྱི་ཁམས་དག་མ་དག་ཐམས་ཅད་དུའོ། །གང་ན་འགྲོ་བ་སེམས་ཅན་ཐམས་ཅད་ཀྱི་འདོད་པའི་དོན་མངོན་པར་མཐོ་བ་ལྷ་མིའི་གོ་འཕང་དང་ངེས་པར་ལེགས་པ་བྱང་ཆུབ་གསུམ་ལ་སོགས་པ་ཕན་པ་སྣ་ཚོགས་པའོ། །ཇི་ལྟར་ན། བསམ་པ་མཉམ་པ་ཉིད་དུའོ། །མདོར་ན། ཤེས་བྱ་ཆོས་ཅན། ཐུབ་པ་སངས་རྒྱས་བཅོམ་ལྡན་འདས་ཀྱི་ ༼༦༢༠༽ སྤྲུལ་སྐུ་རྒྱུན་མི་ཆད་པ་ཡིན་ཏེ། འཇིག་རྟེན་གྱི་ཁམས་སྣ་ཚོགས་སུ་གདུལ་བྱ་སྣ་ཚོགས་ལ་དྲན་པ་སྣ་ཚོགས་པ་བསམ་པ་མཉམ་པ་ཉིད་ཀྱི་སྒོ་ནས་མཛད་པའི་གཟུགས་སྐུ་དེ་ནི་འཁོར་བ་ཇི་སྲིད་བར་རྒྱུན་ཆགས་པས་སོ། །སངས་རྒྱས་ཀྱི་སྤྲུལ་སྐུའི་མཚན་ཉིད། འཇིག་རྟེན་གྱི་ཁམས་སྣ་ཚོགས་སུ་ཆོས་སྣ་ཚོགས་ཀྱིས་གདུལ་བྱ་སྣ་ཚོགས་ཀྱི་དོན་བསམ་པ་མཉམ་པ་ཉིད་དུ་མཛད་པའི་སངས་རྒྱས་ཀྱི་གཟུགས་སྐུ། དབྱེ་ན། མཛད་པ་བཅུ་གཉིས་ཀྱི་སྒོ་ནས་སེམས་ཅན་གྱི་དོན་མཛད་པའི་གཟུགས་སྐུ་ནི་མཆོག་གི་སྤྲུལ་སྐུ་དང༌། དྲི་ཟའི་རྒྱལ་པོ་རབ་དགའ་འདུལ་བའི་ཕྱིར་དུ་དེ་འདྲའི་གཟུགས་སུ་སྤྲུལ་པ་ནི་བཟོའི་སྤྲུལ་སྐུ་དང༌། སངས་རྒྱས་ནས་ཕལ་པ་རི་ཁང་ཁྱིམ་ལ་སོགས་པ་དང༌། དུད་འགྲོ་ལ་སོགས་པར་སྤྲུལ་པ་ནི་སྐྱེ་བའི་སྤྲུལ་སྐུའོ། །སེམས་ཅན་རྣམས་ནི་སྨིན་པར་མཛད་ཕྱིར་ལ་ལ་དག་ཏུ་མེ་འབར་བཞིན་དུ་གང་སྣང་ཞིང༌། །ལ་ལ་ཡང་ནི་རྫོགས་པར་བྱང་ཆུབ་ཆོས་ཀྱི་འཁོར་ལོ་རབ་ཏུ་ཞི་བར་གང་སྣང་ལ། །སྣ་ཚོགས་ཐབས་ཚུལ་རྣམས་ཀྱིས་རྣམ་པ་དུ་མར་འཇུག་ཅིང་སྲིད་པ་གསུམ་གྱི་འཇིགས་སེལ་བ། །ཕྱོགས་བཅུར་ཆུབ་མཛད་ཐུབ་པ་རྣམས་ཀྱི་སྤྲུལ་སྐུ་དོན་ཆེན་གང་ཡིན་དེ་ལ་བདག་ཕྱག་འཚལ། །ཞེས་འཕགས་པ་ཀླུ་སྒྲུབ་ཀྱིས་བསྟོད་པ་བཞིན་ནོ། །

༼༦༢༡༽ གཉིས་པ་མཇུག་བསྡུ་བ་ནི། གོང་དུ་བསྟན་པ་དེ་ལྟར་ཆོས་ཀྱི་སྐུ་གསུམ་ནི་ཆོས་ཅན། ངོ་བོ་ཉིད་ཀྱི་སྐུ་དེ་ཁྱོད་ཀྱི་རང་བཞིན་ཡིན་ཏེ། ཁྱོད་ངོ་བོ་ཉིད་ཀྱི་སྐུའི་བདག་ཉིད་ཅན་ཡིན་པའི་ཕྱིར། ཆོས་ཅན། སྦྱོར་བ་བཞི་པོ་དེ་ཁྱོད་ཀྱི་རྒྱུ་ཡིན་ཏེ། ཁྱོད་སྦྱོར་བ་བཞི་ཐབས་དང་བཅས་པ་བསྒོམས་པའི་སྟོབས་ལས་འབྱུང་བའི་ཕྱིར། རྟོགས་པ་ཆོས་སྐུ་ཆོས་ཅན། སངས་རྒྱས་ཀྱི་ཡུལ་ཡིན་ཏེ། རང་གི་ཡུལ་ཅན་སངས་རྒྱས་ཀྱིས་རྟོགས་བྱ་ཡིན་པའི་ཕྱིར། ལོངས་སྤྱོད་རྫོགས་པའི་སྐུ་ཆོས་ཅན། བྱང་སེམས་འཕགས་པའི་ཡུལ་ཡིན་ཏེ། རང་གི་ཡུལ་ཅན་བྱང་སེམས་འཕགས་པས་རྟོགས་པའི་ཕྱིར། སྤྲུལ་པའི་སྐུ་ཆོས་ཅན། སོ་སྐྱེ་ལས་དག་དང་ཉན་རང་འཕགས་པའི་ཡུལ་ཡིན་ཏེ། དེ་རྣམས་ཀྱིས་རྟོགས་པའི་གཟུགས་སྐུ་ཡིན་པའི་ཕྱིར། ཡེ་ཤེས་སྡེ་ཚན་ཉེར་གཅིག་ལ་ལྟོས་ནས་རྟོགས་པ་ཆོས་སྐུར་རབ་ཏུ་བཏགས་པས་ཏེ་བཞག་པས་དེའི་ངོ་བོ་ནི། གནས་མ་ལུས་པར་གྱུར་པའི་ཡེ་ཤེས་ཡིན་ནོ། །མཚན་དཔེས་བརྒྱན་པའི་གཟུགས་སྐུ་ལ་ལྟོས་ནས་ལོངས་སྤྱོད་རྫོགས་པའི་སྐུར་བཞག་པས། དེའི་ངོ་བོ་ནི་མཚན་དཔེ་གསལ་ལ་རྫོགས་པས་བརྒྱན་ཅིང་འཁོར་སར་གནས་ཀྱི་བྱང་སེམས་དང་ཐབས་གཅིག་ཏུ་ཐེག་ཆེན་གྱི་ཆོས་ཁོ་ན་ལ་རྫོགས་པར་ལོངས་སྤྱོད་པའི་གཟུགས་སྐུ་ཡིན་ནོ། །འཇིག་རྟེན་གྱི་ཁམས་ཐམས་ཅད་དུ་གདུལ་ ༼༦༢༢༽ བྱ་སྣ་ཚོགས་ཀྱི་དོན་མཛད་པའི་གཟུགས་སྐུ་ལ་ལྟོས་ནས་སྤྲུལ་སྐུར་བཞག་པས་དེའི་ངོ་བོ་ནི་འཇིག་རྟེན་གྱི་ཁམས་སྣ་ཚོགས་སུ་ཞེས་པ་སོགས་སྔར་བཞིན་ནོ། །གསུམ་པ་སྐུའི་ཕྲིན་ལས་ལ། མཚམས་སྦྱར་བ་ནི། ཡང་དག་པའི་ཀུན་རྫོབ་ཏུ་གནས་མ་ལུས་པར་གྱུར་པའི་ཡེ་ཤེས་ཁོ་ན་ལོངས་སྤྱོད་རྫོགས་པའི་སྐུ་དང་སྤྲུལ་སྐུའི་སྣང་བ་བསྐྱེད་པའི་སྒོ་ནས་གཞན་དོན་གྱི་བྱ་བ་མཛད་པས་ན་ཆོས་སྐུའི་བདག་རྐྱེན་ལ་བརྟེན་ནས་འབྱུང་བའི་གདུལ་བྱའི་སྣང་བ་ལ་བརྟེན་པའི་ལས་རྣམས་ནི་ཆོས་སྐུའི་མཛད་པ་ཡིན་ནོ་ཞེས་ཚིགས་སུ་བཅད་པ་བདུན་གྱིས་གསུངས་པ་འཆད་དོ། །ངག་དོན།

ཤེས་བྱ་ཆོས་ཅན། གོང་དུ་བསྟན་པ་དེ་ལྟ་བུའི་སྐུ་གསུམ་བསྟན་ནས་དེའི་རྗེས་སུ་མཛད་པ་བསྟན་པ་ལ་རྒྱུ་མཚན་ཡོད་དེ། སྐུ་གསུམ་གྱིས་གཞན་དོན་གྱི་བྱ་བ་བྱེད་པའི་ཕྱིར། ཆོས་ཅན། ཆོས་སྐུའི་བདག་རྐྱེན་ལ་བརྟེན་ནས་བྱུང་བའི་གདུལ་བྱའི་སྣང་བ་ལ་བརྟེན་པའི་ལས་རྣམས་ཆོས་སྐུའི་མཛད་པ་ཡིན་ཏེ། ཀུན་རྫོབ་ཏུ་གནས་མ་ལུས་པར་གྱུར་པའི་ཡེ་ཤེས་ཁོ་ནས་གཟུགས་སྐུའི་སྣང་བ་བསྐྱེད་ནས་གཞན་ ༼༦༢༣༽ དོན་གྱི་བྱ་བ་མཛད་པས་སོ། །ཆོས་སྐུའི་གདུལ་བྱ་སྡུག་བསྔལ་ཞི་བ་ལ་འགོད་པའི་ལས་ཆོས་ཅན། ཆོས་སྐུའི་མཛད་པ་ཡིན་ཏེ། ཆོས་སྐུའི་བདག་རྐྱེན་ལ་བརྟེན་ནས་བྱུང་བའི་རྣམ་པར་དཀར་བའི་ལས་ཡིན་པའི་ཕྱིར། ཚིག་དོན་འབྱེད་པ་ལ། མཛད་པའི་དུས་དང༌། ལམ་རྟེན་དང༌། ལམ་དང༌། ལམ་འབྲས་ལ་འགོད་པའི་མཛད་པ། རིམ་པ་དེས་གཞན་ཡང་མཚོན་པར་བསྟན་པ་དང་ལྔའོ། །དང་པོ་ནི། གྲོལ་སྡེ་གཉིས་ལྟར་ན། སྤྲུལ་སྐུ་རྒྱུན་མི་ཆད་པ་དེ་བཞིན་དུ་སྤྲུལ་སྐུ་འདིའི་ལས་ཀྱང་འཁོར་བ་ཇི་སྲིད་པར་རྒྱུན་མི་ཆད་པར་ཐུབ་པའི་དབང་པོས་འདོད་དེ། དེ་ལྟར་མདོ་ལས་དོན་མཐུན་དུ་གསུངས་པའི་ཕྱིར། སློབ་དཔོན་ལྟར་ན། ཆོས་སྐུ་རྒྱུན་མི་ཆད་པ་དེ་བཞིན་དུ་ཆོས་སྐུ་འདིའི་ཕྲིན་ལས་རྣམ་པ་ཉི་ཤུ་རྩ་བདུན་ཡང་འཁོར་བ་ཇི་སྲིད་བར་རྒྱུན་མི་ཆད་པར་རྫོགས་པའི་སངས་རྒྱས་ཀྱི་མཆོག་གི་སྤྲུལ་པའི་སྐུས་བཞེད་པས་ཆོས་སྐུའི་མཛད་པ་རྒྱུན་ཆགས་པ་ཡིན་ནོ། །ངག་དོན། ཤེས་བྱ་ཆོས་ཅན། ཆོས་སྐུའི་མཛད་པ་རྒྱུན་ཆགས་པ་ཡིན་ཏེ། ༼༦༢༤༽ ཆོས་སྐུ་བཞིན་དུ་ཆོས་སྐུའི་ཕྲིན་ལས་རྣམ་པ་ཉི་ཤུ་རྩ་བདུན་ཡང་འཁོར་བ་ཇི་སྲིད་བར་རྒྱུན་མི་ཆད་པར་རྫོགས་པའི་སངས་རྒྱས་སྤྲུལ་པའི་སྐུས་བཞེད་པས་སོ། །ཆོས་ཅན། དེ་ལྟར་བཞེད་དེ། ཆོས་སྐུ་བཞིན་དུ་ཆོས་སྐུའི་ཕྲིན་ལས་རྣམ་པ་ཉི་ཤུ་རྩ་བདུན་ཡང་འཁོར་བ་ཇི་སྲིད་བར་རྒྱུན་མི་ཆད་པར་མདོ་ལས་དོན་མཐུན་དུ་གསུངས་པའི་ཕྱིར། གཉིས་པ་ནི།

ཆོས་སྐུའི་ལམ་ལ་འགོད་པའི་དང་པོར་འགྲོ་བ་བཟང་པོ་ལྷ་མི་དང་བཟང་པོ་མ་ཡིན་པ་ངན་སོང་གསུམ་གྱི་སེམས་ཅན་རྣམས་ལ་དུས་ལ་བབ་པ་ན་སྐལ་བ་ཇི་ལྟ་བ་བཞིན་དུ་མངོན་པར་ཞེན་པ་མེད་པའི་མཚན་ཉིད་འགྲོ་དྲུག་གི་སྡུག་བསྔལ་རབ་ཏུ་ཞི་བའི་ལས་མཛད་དོ། །མདོར་ན། ཆོས་སྐུས་གདུལ་བྱ་རྣམས་དུས་ལ་བབ་པ་ན་སྡུག་བསྔལ་ཞི་བར་མཛད་པའི་ལས་ཆོས་ཅན། ཆོས་སྐུའི་མཛད་པ་ཡིན་ཏེ། ཆོས་སྐུའི་བདག་རྐྱེན་ལ་བརྟེན་ནས་བྱུང་བའི་རྣམ་པར་དཀར་བའི་ལས་ཡིན་པའི་ཕྱིར། གསུམ་པ་ལ་བཞི་ལས། དང་པོ་ཚོགས་ལམ་ལ་འགོད་པ་ནི། ཆོས་སྐུ་རང་གི་གདུལ་བྱ་རྣམས་ལ་དུས་ལ་བབ་པ་ན་སྡུག་བསྔལ་ཞི་བར་མཛད་ནས་དེའི་རྗེས་སུ་ཚོགས་ལམ་གྱི་གནས་སྐབས་སུ་སྦྱིན་པ་ལ་སོགས་པ་བསྡུ་ ༼༦༢༥༽ བའི་དངོས་པོ་བཞི་ལ་འགོད་པའི་ལས་མཛད་དོ། །ངག་དོན་ནི། ཆོས་སྐུས་རང་གི་གདུལ་བྱ་རྣམས་ཚོགས་ལམ་གྱི་དུས་སུ་བསྡུ་བའི་དངོས་པོ་བཞི་ལ་འགོད་པའི་ལས་ཆོས་ཅན། ཆོས་རྟགས་འདྲ། སྦྱོར་ལམ་ལ་འགོད་པ་ལ་རྗེས་ཐོབ་དང༌། མཉམ་བཞག་གཉིས་ལས། དང་པོ་ལ་རང་དོན་རྟོགས་པ་དང༌། གཞན་དོན་བསམ་པ་དང༌། རང་དོན་ཕྱིན་དྲུག་དང༌། གཉིས་དོན་ལམ་ལ་འགོད་པ་བཞི། དང་པོ་ནི། ཚོགས་ལམ་ལ་བཀོད་པའི་རྗེས་དེ་ནས་ཆོས་སྐུ་རང་གི་གདུལ་བྱ་རྣམས་སྦྱོར་ལམ་གྱི་དུས་སུ་ཐོས་བསམ་སྒོམ་གསུམ་གྱི་ཤེས་པས་མི་མཐུན་ཕྱོགས་ཀུན་ནས་ཉོན་མོངས་པ་དོར་བྱ་དང༌། གཉེན་པོ་རྣམ་བྱང་བླང་བྱའི་སྒོ་ནས་རྟོགས་པ་ལ་འགོད་པར་མཛད་དོ། །ངག་དོན། སྔར་གྱིས་རིགས་འགྲེའོ། །གཉིས་པ་ནི། དེའི་རྗེས་ནས་ཆོས་སྐུས་རང་གི་གདུལ་བྱ་རྣམས་སྦྱོར་ལམ་གྱི་དུས་སུ་སྒྱུ་མ་མཁན་རང་གིས་སྤྲུལ་པའི་སྒྱུ་མ་ལ་ཆགས་སྡང་མེད་པ་བཞིན་དུ་ཆགས་སྡང་མེད་པར་བྱམས་སོགས་ཚད་མེད་བཞིས་སེམས་ཅན་གཞན་གྱི་དོན་ཇི་ལྟ་བ་བཞིན་སྒྲུབ་པ་ལ་འགོད་པའི་ལས་མཛད་དོ། །ངག་དོན། ཆོས་སྐུས་རང་གི་གདུལ་བྱ་སྦྱོར་ལམ་གྱི་དུས་སུ་ཚད་མེད་བཞིས་སེམས་ཅན་གྱི་དོན་ཇི་ལྟ་བ་བཞིན་སྒྲུབ་པ་ལ་འགོད་པའི་ལས་ཆོས་ཅན།

ཆོས་རྟགས་འདྲ། གསུམ་པ་ནི། དེའི་རྗེས་ལ་རང་དོན་འཁོར་གསུམ་དག་པས་ཕྱིན་དྲུག་ཏུ་ཕྱེ་བའི་ཕ་རོལ་དུ་ཕྱིན་པ་དྲུག་ལ་གོམས་པར་བྱེད་པ་ལ་འགོད་པའི་ལས་མཛད་དོ། །ངག་དོན། ཆོས་སྐུས་རང་གི་གདུལ་ ༼༦༢༦༽ བྱ་རྣམས་སྦྱོར་ལམ་དུ་ཕྱིན་དྲུག་ལ་གོམས་པར་བྱེད་པ་ལ་འགོད་པའི་ལས་ཆོས་ཅན། ཆོས་རྟགས་འདྲ། བཞི་པ་ནི། དེའི་རྗེས་ལ་ཆོས་སྐུས་རང་གི་གདུལ་བྱ་རྣམས་སྦྱོར་ལམ་དུ་རང་གཞན་གྱི་དོན་སངས་རྒྱས་ཀྱི་ལམ་དགེ་བ་བཅུ་ལ་འགོད་པའི་ལས་ཆོས་ཅན། ཆོས་རྟགས་འདྲ། གཉིས་པ་ནི། དེའི་རྗེས་ནས་ཆོས་སྐུས་རང་གི་གདུལ་བྱ་རྣམས་སྦྱོར་ལམ་དུ་ཆོས་ཐམས་ཅད་རང་བཞིན་གྱིས་སྟོང་པ་ཉིད་དུ་གོམས་པར་བྱེད་པ་ལ་འགོད་པའི་ལས་ཆོས་ཅན། ཆོས་རྟགས་འདྲ། གསུམ་པ་མཐོང་ལམ་ལ་འགོད་པ་ནི། སྦྱོར་ལམ་ལ་བཀོད་པ་དེའི་རྗེས་སུ་ཆོས་སྐུས་སྦྱིན་པའི་ཕར་ཕྱིན་ལ་བརྟེན་ནས་རང་གིས་གདུལ་བྱ་རྣམས་ས་དང་པོར་ཆོས་དབྱིངས་ཀུན་ཏུ་འགྲོ་བ་རྟོགས་པའི་ངོ་བོ་གཟུང་འཛིན་གཉིས་སུ་མེད་པར་རྟོགས་པ་ལ་འགོད་པའི་ལས་ཆོས་ཅན། ཆོས་རྟགས་འདྲ། བཞི་པ་སྒོམ་ལམ་ལ་འགོད་པ་ལ། ས་ལྔ་པའི་བར་དང༌། དྲུག་པ་དང༌། བདུན་པ་དང༌། བརྒྱད་པ་དང༌། དགུ་པ་དང༌། ས་བཅུ་པ་ལ་འགོད་པའོ། །དང་པོ་ནི། མཐོང་ལམ་ལ་བཀོད་པ་དེའི་རྗེས་ནས་ཆོས་སྐུས་ཚུལ་ཁྲིམས་ཀྱི་ཕར་ཕྱིན་ལ་བརྟེན་ནས་རང་གི་གདུལ་བྱ་རྣམས་ས་གཉིས་པར་ཚོགས་གཉིས་རྫོགས་པའི་རྒྱུར་ཚུལ་ཁྲིམས་ལ་སོགས་པའི་ཆོས་ཐམས་ཅད་བརྡར་བཏགས་པར་ཤེས་པ་ལ་འགོད་པའི་ལས་ཆོས་ཅན། ཆོས་རྟགས་འདྲ། ཆོས་སྐུས་བཟོད་པ་དང་བརྩོན་འགྲུས་དང་བསམ་གཏན་གྱི་ཕར་ཕྱིན་ལ་བརྟེན་ནས་རང་གི་གདུལ་བྱ་རྣམས་ས་གསུམ་པ་དང་ལྔ་པར་ཚོགས་གཉིས་རྫོགས་ ༼༦༢༧༽ པའི་རྒྱུར། ཚུལ་ཁྲིམས་ལ་སོགས་པའི་ཆོས་ཐམས་ཅད་བརྡར་བཏགས་པར་ཤེས་པ་ལ་འགོད་པའི་ལས་ཆོས་ཅན། ཆོས་རྟགས་འདྲ། གཉིས་པ་ནི། ས་དང་པོ་ནས་ལྔ་པའི་བར་ལ་ཕར་ཕྱིན་དང་པོ་ལྔ་ལ་བརྟེན་ནས་ཆོས་ཐམས་ཅད་བརྡར་བཏགས་པར་ཤེས་པ་དེ་བཞིན་དུ།

ཆོས་སྐུས་ཡུམ་ལ་བརྟེན་ནས་རང་གི་གདུལ་བྱ་རྣམས་ས་དྲུག་པར་གཟུང་འཛིན་དུ་མ་ཞེན་པའི་མཚན་ཉིད་ཆོས་ཐམས་ཅད་དོན་དམ་པར་དམིགས་སུ་མེད་པར་རྟོགས་པ་ལ་འགོད་པའི་ལས་ཆོས་ཅན། ཆོས་རྟགས་འདྲ། གསུམ་པ་ནི། དེའི་རྗེས་ལ་ཆོས་སྐུས་ཐབས་ཀྱི་ཕར་ཕྱིན་གྱི་སྟོབས་ཀྱིས་རང་གི་གདུལ་བྱ་རྣམས་ས་བདུན་པར་སེམས་ཅན་རྣམས་སྨིན་པར་བྱེད་པ་ལ་འགོད་པའི་ལས་ཆོས་ཅན། ཆོས་རྟགས་འདྲ། བཞི་པ་ནི། དེའི་རྗེས་ནས་ཆོས་སྐུས་སྟོབས་ཀྱི་ཕར་ཕྱིན་གྱི་མཐུས་རང་གི་གདུལ་བྱ་རྣམས་ས་བརྒྱད་པར་ཉན་རང་དང་ཐུན་མོང་མ་ཡིན་པའི་བྱང་སེམས་ཀྱི་ལམ་རྫོགས་སྨིན་སྦྱང་བ་མ་བྱས་པར་ཡང་དག་པའི་མཐའ་མངོན་དུ་མི་བྱེད་ལ་འགོད་པའི་ལས་ཆོས་ཅན། ཆོས་རྟགས་འདྲ། དེའི་རྗེས་ནས་ཆོས་སྐུས་སྟོབས་ཀྱི་ཕར་ཕྱིན་གྱི་མཐུས་རང་གི་གདུལ་བྱ་རྣམས་ས་བརྒྱད་པར་ཆོས་ཐམས་ཅད་ལ་ཞེན་པ་མངོན་གྱུར་པ་སྤངས་པ་ལ་འགོད་པའི་ལས་ཆོས་ཅན། ཆོས་རྟགས་འདྲ། ལྔ་པ་ནི། དེའི་རྗེས་ལ་ཆོས་སྐུས་སྨོན་ལམ་གྱི་ཕར་ཕྱིན་གྱི་མཐུས་རང་གི་གདུལ་བྱ་རྣམས་ས་དགུ་པར་གཟུགས་ཀྱི་སྐུར་བྱང་ཆུབ་པར་སྤྲུལ་ནུས་པ་ལ་འགོད་པའི་ལས་ཆོས་ཅན། ཆོས་རྟགས་འདྲ། དྲུག་པ་ལ། ས་བཅུ་ཐོབ་ ༼༦༢༨༽ མ་ཐག་པ་དང༌། སྐྱེ་བ་གཅིག་གིས་ཐོགས་པ་དང༌། སྲིད་པ་ཐ་མལ་པ་ལ་འགོད་པ་གསུམ་ལས། དང་པོ་ནི། དེའི་རྗེས་ལ་ཆོས་སྐུས་ཡེ་ཤེས་ཀྱི་ཕར་ཕྱིན་གྱི་མཐུས་རང་གི་གདུལ་བྱ་རྣམས་ས་བཅུ་པར་སངས་རྒྱས་ཀྱི་ཞིང་སྣ་ཚོགས་རྣམ་པར་དག་པ་ལ་འགོད་པའི་ལས་ཆོས་ཅན། ཆོས་རྟགས་འདྲ། འདིར་འོད་ཟེར་ཆེན་པོའི་དབང་བསྐུར་བ་ལ། སྣང་བ་དང༌། ཕྲིན་ལས་སྒྲུབ་པ་དང༌། མཆོད་པ་དང༌། དབང་བསྐུར་བ་དངོས་དང་བཞི་ལས། དང་པོ་སྣོད་དག་པའི་སྣང་བ་དང༌། བཅུད་དག་པའི་སྣང་བ་གཉིས། དང་པོ་ནི། ས་བཅུ་པ་ཐོབ་མ་ཐག་པའི་ཚེ་ཏིང་ངེ་འཛིན་སྟོང་ཕྲག་བཅུའི་རྗེས་ལ་ཐམས་ཅད་མཁྱེན་པའི་ཡེ་ཤེས་དང་ཁྱད་པར་མེད་པར་དབང་བསྐུར་བ་དང་ལྡན་པའི་ཏིང་ངེ་འཛིན་ཐོབ་མ་ཐག

སྟོང་གསུམ་བྱེ་བ་བརྒྱ་དང་མཉམ་པའི་པདྨའི་གདན་རིན་པོ་ཆེ་དུ་མས་སྤྲས་པ་དང༌། དེའི་འཁོར་དུ་སྟོང་གསུམ་དང་མཉམ་པའི་པད་གདན་བྱེ་བ་ཕྲག་ཁྲིག་གིས་གང་བར་སྣང་བ་འབྱུང་ངོ༌། །གཉིས་པ་ནི། དེ་ནས་ས་བཅུ་པ་ཐོབ་མ་ཐག་པའི་བྱང་སེམས་རང་ཉིད་ཀྱི་དབུས་ཀྱི་གདན་དེ་ལ་གདན་དང་འཚམ་པའི་སྐུ་བཞུགས་ཤིང་རྐྱེན་དུ་བབ་པར་འདུག་ལ། འཁོར་གྱི་གདན་ལ་ས་དགུ་པ་མན་གྱི་བྱང་སེམས་རྣམས་བཞུགས་པས་བསྐོར་ཏེ། གཙོ་བོ་ལ་འདུད་པར་སྣང་བ་འབྱུང་ངོ༌། །གཉིས་པ་ནི། དེ་ནས་ས་བཅུ་པ་ཐོབ་པའི་བྱང་སེམས་དེའི་ཞབས་ཀྱི་མཐིལ་གཉིས་ནས་འོད་ཟེར་གྲངས་མེད་པ་བྱེ་བ་ཕྲག་བཅུ་སྤྲོས་པས་དམྱལ་བའི་གནས་དང༌། པུས་ ༼༦༢༩༽ མོའི་ལྷ་ང་གཉིས་ནས་འོད་ཟེར་གྲངས་མེད་པ་བརྒྱ་སྟོང་ཕྲག་བཅུ་སྤྲོས་པས་དུད་འགྲོ་དང༌། ལྟེ་བ་ནས་འོད་ཟེར་གྲངས་མེད་སོགས་སྤྲོས་པས་ཡི་དྭགས་དང༌། རྩིབ་ལོགས་གཉིས་ནས་འོད་ཟེར་གྲངས་མེད་སོགས་སྤྲོས་པས་མི་དང༌། ལྷའི་གནས་དང༌། ཕྱག་གི་མཐིལ་གཉིས་ནས་འོད་ཟེར་གྲངས་མེད་སོགས་སྤྲོས་པས་ལྷ་མ་ཡིན་གྱི་གནས་ཐམས་ཅད་སྣང་བས་ཁྱབ་པར་བྱས་ནས་སྡུག་བསྔལ་རྣམས་ཞི་བར་བྱེད་དོ། །ཕྲག་པ་གཉིས་ནས་འོད་ཟེར་གྲངས་མེད་སོགས་སྤྲོས་པས་ཉན་ཐོས་ཀྱི་གནས་ཐམས་ཅད་སྣང་བས་ཁྱབ་པར་བྱས་ནས་ཆོས་སྣང་བའི་སྒོ་ཉེ་བར་སྒྲུབ་པར་བྱེད་དོ། །རྒྱབ་དང་མགུལ་གཉིས་ནས་འོད་ཟེར་གྲངས་མེད་པ་སོགས་སྤྲོས་པས་རང་སངས་རྒྱས་བཞུགས་པའི་གནས་ཐམས་ཅད་སྣང་བས་ཁྱབ་པར་བྱས་ནས་ཞི་བའི་ཏིང་ངེ་འཛིན་གྱི་ཚུལ་གྱི་སྒོ་དང༌། ཞལ་ནས་འོད་ཟེར་གྲངས་མེད་པ་སོགས་སྤྲོས་པས་ཚོགས་ལམ་ནས་ས་དགུ་པའི་བར་གྱི་བྱང་སེམས་རྣམས་བཞུགས་པའི་གནས་ཐམས་ཅད་སྣང་བས་ཁྱབ་པར་བྱས་ནས། ཐབས་ཤེས་ཀྱི་ཚུལ་གྱི་སྒོ་ཉེ་བར་སྒྲུབ་པར་བྱེད་དོ། །གསུམ་པ་ནི། དེ་ནས་བྱང་སེམས་དེའི་མཛོད་སྤུ་ནས་འོད་ཟེར་གྲངས་མེད་པ་བརྒྱ་སྟོང་ཕྲག་བཅུ་སྤྲོས་པས་ཕྱོགས་བཅུའི་བདུད་ཐམས་ཅད་ཟིལ་གྱིས་མནན་ཏེ།

འོད་ཟེར་ཆེན་པོའི་དབང་བསྐུར་ཐོབ་པའི་བྱང་སེམས་རྣམས་སྣང་བར་བྱས་ནས། དེ་དག་གི་ལུས་ལ་ནུབ་པར་བྱེད་དོ། །སྤྱི་གཙུག་ནས་འོད་ཟེར་མཐའ་ཡས་པ་སྤྲོས་ནས་ཕྱོགས་བཅུའི་དེ་བཞིན་གཤེགས་པའི་དཀྱིལ་འཁོར་ཐམས་ཅད་ 

༼༦༣༠༽ སྣང་བར་བྱས། འཇིག་རྟེན་ལན་བཅུར་བསྐོར་ནས་སྟེང་གི་ནམ་མཁའ་ལ་འོད་ཟེར་གྱི་དྲ་བའི་དཀྱིལ་འཁོར་དུ་བྱས་ཏེ་དེ་བཞིན་གཤེགས་པ་རྣམས་མཆོད་དོ། །སེམས་ཅན་གྱི་དོན་བྱས་ནས་དེ་བཞིན་གཤེགས་པ་རྣམས་ཀྱི་ཞབས་མཐིལ་དུ་ནུབ་པར་གྱུར་ཏོ། །བཞི་པ་ནི། དེ་ནས་དེ་བཞིན་གཤེགས་པ་འཁོར་དང་བཅས་པ་དེ་དག་གིས་བྱང་སེམས་དེ་དབང་བསྐུར་བའི་དུས་ལ་བབ་པར་གཟིགས་ནས། ཕྱོགས་བཅུ་ནས་ས་དགུ་པ་མན་ཆད་ཀྱི་བྱང་སེམས་མཐའ་ཡས་པ་འོངས་ཏེ། བྱང་སེམས་དེ་ལ་བལྟ་ཞིང༌། བྱང་སེམས་དེ་ལ་མཆོད་པས་མཆོད་ཅིང༌། ཏིང་ངེ་འཛིན་སྟོང་ཕྲག་བཅུ་བཅུ་ལ་སྙོམས་པར་འཇུག་གོ །དབང་བསྐུར་ཐོབ་པའི་བྱང་སེམས་རྣམས་ཀྱི་དཔལ་བེའུ་དང༌། རྡོ་རྗེ་དང༌། བཀྲ་ཤིས་བདུད་ཀྱི་དགྲ་ལས་རྣམ་པར་རྒྱལ་བ་ཞེས་བྱ་བའི་འོད་ཟེར་གྲངས་མེད་པ་བརྒྱ་སྟོང་ཕྲག་བཅུ་དང་བཅས་པ་བྱུང་སྟེ། ཕྱོགས་བཅུར་སྣང་བར་བྱས། ཆོ་འཕྲུལ་མུ་མེད་པ་བསྟན་ཏེ། བྱང་སེམས་དེའི་དཔལ་བེའུ་དང༌། རྡོ་རྗེ་དང༌། བཀྲ་ཤིས་སུ་ནུབ་པས་བྱང་སེམས་དེའི་མཐུ་སྟོབས་ལྷག་པར་འཕེལ་ལོ། །དེ་བཞིན་གཤེགས་པ་རྣམས་ཀྱི་མཛོད་སྤུ་ནས་ཐམས་ཅད་མཁྱེན་པའི་ཡེ་ཤེས་དང་ལྡན་པ་ཞེས་བྱ་བའི་འོད་ཟེར་གཅིག་འཁོར་གཞན་ཡང་འོད་ཟེར་གྲངས་མེད་པ་བརྒྱ་སྟོང་ཕྲག་བཅུ་དང་བཅས་པ་བྱུང་སྟེ་ཕྱོགས་བཅུ་ཐམས་ཅད་སྣང་བར་བྱས། འཇིག་རྟེན་ལན་བཅུར་བསྐོར་ཞིང༌། ངན་སོང་ཞི་ཞིང༌། བསམ་པ་སྦྱངས་ཏེ། བདུད་ཐམས་ཅད་ ༼༦༣༡༽ ཟིལ་གྱིས་མནན་ནས། བྱང་སེམས་དེའི་སྤྱི་བོར་ནུབ་ལ། འཁོར་རྣམས་ཀྱི་འོད་ཟེར་ནི་འཁོར་རྣམས་ཀྱི་སྤྱི་བོར་ནུབ་པར་གྱུར་ཏོ། །ད་ནི་སངས་རྒྱས་ཀྱི་ཞིང་སྣ་ཚོགས་རྣམ་པར་དག་པ་ལ་བཀོད་པའོ། །གཉིས་པ་ནི། དེའི་རྗེས་ལ་ཆོས་སྐུའི་ཡེ་ཤེས་ཀྱི་ཕར་ཕྱིན་གྱི་སྟོབས་ཀྱིས་རང་གི་གདུལ་བྱ་རྣམས་ས་བཅུ་པ་དེ་ཉིད་ལ། བྱང་ཆུབ་ལ་སྐྱེ་བ་གཅིག་གིས་ཐོགས་པའི་ངོ་བོ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་རང་དོན་དང༌།

ཕྱོགས་བཅུའི་འཇིག་རྟེན་གྱི་ཁམས་ཀྱི་སེམས་ཅན་གྱི་དོན་སྒྲུབ་པའི་གཞན་དོན་དང༌། སངས་རྒྱས་བཞུགས་པའི་འཇིག་རྟེན་གྱི་ཁམས་ཐམས་ཅད་དུ་སངས་རྒྱས་ཀྱི་དྲུང་དུ་སོང་ཏེ། སངས་རྒྱས་བརྟེན་ནས་དེ་ལ་མེ་ཏོག་ལ་སོགས་པས་མཆོད། ཆོས་ཉན་ནས་སྒྲུབ་པ་ལ་ནན་ཏན་བྱེད་པ་ལ་སོགས་པའི་ཡོན་ཏན་ཚད་མེད་པ་ལ་འགོད་པའི་ལས་ཆོས་ཅན། ཆོས་རྟགས་འདྲ། གསུམ་པ་ནི། དེའི་རྗེས་ལ་སྔར་གྱི་དེ་ལྟ་བུའི་རིམ་པས་མཛད་པ་ནི། ཆོས་སྐུའི་ཡེ་ཤེས་ཀྱི་ཕར་ཕྱིན་གྱི་མཐུས་རང་གི་གདུལ་བྱ་རྣམས་ས་བཅུ་པ་དེ་ཉིད་ལ་ཁྱད་པར་གྱི་ལམ་གྱི་ངོ་བོ་ཐེག་པ་གསུམ་གྱི་བྱང་ཆུབ་མཐའ་དག་ཡོན་ཏན་ཡར་ལྡན་དུ་འདྲེན་པར་བྱེད་པའི་ཆོས་ཀྱི་ངོ་བོ་བྱང་ཆུབ་ཡན་ལག་དང༌། ཚོགས་གཉིས་ཀྱི་ལས་དང་བྱང་ཆུབ་རྒྱུ་དང་འབྲས་བུ་འབྲེལ་བས་ཚོགས་གཉིས་ཀྱི་ལས་རྣམས་ཆུད་མི་ཟ་བ་དང༌། བདེན་བཞི་རྟག་པ་ལ་སོགས་པར་འཛིན་པའི་ཕྱིན་ཅི་ལོག་ཐམས་ཅད་སྤངས་པ་དང༌། ཕྱིན་ཅི་ལོག་དེའི་གཞི་བདེན་འཛིན་མེད་པའི་ཚུལ་གྱིས་སྤངས་པའི་ཡེ་ཤེས་དང༌། ༼༦༣༢༽ རང་གཞན་གྱིས་ཡོངས་སུ་དག་པའི་ངོ་བོ་བྱང་སེམས་ཀྱི་རྣམ་བྱང་གི་བདེན་པ་གཉིས་དང༌། གློ་བུར་གྱི་དྲི་མ་ཐམས་ཅད་དང་བྲལ་བའི་རྣམ་པར་བྱང་བ་རྫོགས་པའི་བྱང་ཆུབ་ཀྱི་རྒྱུའི་ཚོགས་ཐམས་ཅད་རྫོགས་པ་དང༌། བདེན་པ་བཞིའམ་གཉིས་ཀྱི་དངོས་པོ་ཐམས་ཅད་ཡང་དག་པ་ཇི་ལྟ་བ་བཞིན་རྟོགས་པ་དང༌། འཁོར་འདས་གདོད་མ་ནས་སྟོང་པ་ཉིད་ཀྱི་ངོ་བོ་རྟོགས་པས་འདུས་བྱས་འཁོར་བ་དང་འདུས་མ་བྱས་མྱང་འདས་གཉིས་ཡིན་ལུགས་ལ་ཐ་མི་དད་པར་ཤེས་པ་ལ་འགོད་པའི་ལས་མཛད་དོ། །ངག་དོན། ཆོས་སྐུས་ཡེ་ཤེས་ཀྱི་ཕར་ཕྱིན་གྱི་མཐུས་རང་གི་གདུལ་བྱ་རྣམས་བྱང་ཆུབ་ཡན་ལག་ལ་འགོད་པའི་ལས་ཆོས་ཅན། ཆོས་རྟགས་འདྲ། དེས་རིགས་འགྲེའོ། །ལམ་གྱི་འབྲས་བུ་ལ་འགོད་པ་ནི། དེའི་རྗེས་ནས་ཆོས་སྐུས་རང་གི་གདུལ་བྱ་རྣམས་དེ་བཞིན་གཤེགས་པའི་ས་བཅུ་གཅིག་པར་མི་གནས་པའི་མྱང་འདས་ལ་འགོད་པའི་ལས་ཆོས་ཅན།

ཆོས་སྐུའི་ཕྲིན་ལས་ཡིན་ཏེ། ཆོས་སྐུའི་བདག་རྐྱེན་ལ་བརྟེན་ནས་བྱུང་བའི་རྣམ་པར་དཀར་བའི་ལས་ཡིན་པའི་ཕྱིར། ༼༦༣༣༽ ལྔ་པ་ནི། དོན་བདུན་ཅུའི་དང་པོ་སེམས་བསྐྱེད་པ་དང༌། ཐ་མ་ཆོས་སྐུའི་ཕྲིན་ལས་བསྟན་པའི་གོ་རིམ། ལས་དང་པོ་པའི་ས་ནས་སངས་རྒྱས་སའི་བར་དུ་རིམ་པ་མ་འཁྲུགས་པར་བསྟན་པའི་རིམ་པས། སེམས་བསྐྱེད་དང་ཕྲིན་ལས་དོར་བའི་ལྷག་མ། གདམས་ངག་ནས་སྤྲུལ་སྐུའི་བར་གྱི་དོན་རྣམས་ཀྱི་གོ་རིམ་ཀྱང་རྗེས་འཇུག་གི་གདུལ་བྱ་རྣམས་ཀྱི་ཁོང་དུ་ཆུད་པར་བྱའོ། །གདམས་ངག་ནས་སྤྲུལ་སྐུའི་བར་གྱི་དོན་རྣམས་ཀྱི་གོ་རིམ་ཀྱང་འདིར་བསྟན་པར་རིགས་པ་ལ། མི་སྟོན་པའི་རྒྱུ་མཚན་ཅི་ཡིན་ཞེ་ན། དེ་རྣམས་ཀྱི་ཡ་མཐའ་མ་མཐའི་གོ་རིམ་དངོས་སུ་གསལ་པོར་བྲིས་ན་འགྲེལ་ཆུང་དོན་གསལ་གྱི་ཚིག་མང་དུ་དོགས་ནས་སེང་གེ་བཟང་པོ་བདག་གིས་ནི་འགྲེལ་ཆུང་འདིར་གདམས་ངག་ནས་སྤྲུལ་སྐུའི་བར་གྱི་དོན་རྣམས་ཀྱི་ཡ་མཐའ་མ་མཐའི་གོ་རིམ་དངོས་སུ་གསལ་པོར་མ་བྲིས་སོ། །ཚིག་མང་ན་སྐྱོན་ཅི་ཡོད་ཅེ་ན། གདུལ་བྱ་དོན་གཉེར་གྱི་རྒྱུད་འཁྲུག་པར་འགྱུར་དུ་དོགས་ནས་སོ། །ངག་དོན། སེམས་བསྐྱེད་དང་ཆོས་སྐུའི་ཕྲིན་ལས་ཀྱི་ཡ་མཐའ་མ་མཐའི་གོ་རིམ་བསྟན་པ་འདི་ཆོས་ཅན། དོན་ཡོད་དེ། ཁྱོད་ལ་བརྟེན་ནས་གདམས་ངག་ནས་སྤྲུལ་སྐུའི་བར་གྱི་དོན་རྣམས་ཀྱི་གོ་རིམ་ཀྱང་ཁོང་དུ་ཆུད་པའི་ཕྱིར། ༼༦༣༤༽ གསུམ་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ཆོས་སྐུ་ཁོང་དུ་ཆུད་པར་བྱེད་པའི་མན་ངག་གི་བསྟན་བཅོས་མངོན་པར་རྟོགས་པ་ཆོས་སྐུ་གསལ་བར་བྱེད་པའི་རྒྱན་ཅེས་བྱ་བ་ལས། ཆོས་སྐུ་གཏན་ལ་འབེབས་པའི་སྐབས་བསླབ་པའི་འབྲས་བུའི་ལེའུ་བརྒྱད་པའི་འགྲེལ་པ་དོན་གསལ་བར་བྱེད་པའི་སྙིང་པོ་གསལ་བར་བྱེད་པའི་རྒྱན་རེ་ཞིག་རྫོགས་སོ།། །། ༼༦༣༥༽ གཉིས་པ་ལ། མཚམས་སྦྱར་བ་ནི། ཡུམ་གྱི་དོན་རྒྱས་པ་ལ་དགའ་བའི་སེམས་ཅན་དབང་རྟུལ་ལ་ཕན་གདགས་པར་བྱ་བའི་ཕྱིར་དུ།

གོང་དུ་བསྟན་པ་དེ་ལྟར་ཡུམ་གྱི་དོན་བརྒྱད་ཀྱི་སྒོ་ནས་རྣམ་པར་བཤད་ནས། ཡང་བརྒྱད་ལས་གཞན་དྲུག་གི་སྒོ་ནས་རྣམ་པར་བཤད་པ་འཆད་དོ། །ཚིག་དོན་འབྱེད་པ་ནི། གཞུང་ལམ་འབྲས་བུའི་ཡུམ་ནི་དངོས་པོ་དྲུག་གི་སྒོ་ནས་ཡང་དག་པ་ཕྱིན་ཅི་མ་ལོག་པར་བྱམས་པ་མགོན་པོས་བཤད་དོ། །གང་ལ་ན། ཡུམ་གྱི་གདུལ་བྱ་དབང་འབྲིང་ལའོ། །དྲུག་པོ་གང་ཞེ་ན། རྣམ་མཁྱེན་ལ་སོགས་པ་མཁྱེན་པ་གསུམ་ནི་འཕགས་བཞིའི་ཡུམ་མངོན་པར་མཚོན་པའི་གནས་ཡིན་པས་མཚན་ཉིད་ཡིན་ནོ། །རྣམ་རྫོགས་སྦྱོར་བ་ནི་མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པའི་དོན་དབང་དུ་བྱ་བའི་ཕྱིར་བསྡུས་ནས་བསྒོམ་པའི་རྣལ་འབྱོར་ཡིན་པས་མཁྱེན་གསུམ་དེའི་སྦྱོར་བ་ཡིན་ནོ། །རྩེ་མོའི་སྦྱོར་བ་ནི་མཁྱེན་གསུམ་ཐོས་བསམ་གྱིས་ཤེས་པའི་དོན་བསྡུས་སྒོམ་རབ་ཏུ་གྱུར་པའི་རྣལ་འབྱོར་ཡིན་པས་མཁྱེན་གསུམ་དེའི་རབ་ཀྱི་གནས་སྐབས་ཡིན་ནོ། །མཐར་གྱིས་ ༼༦༣༦༽ པའི་སྦྱོར་བ་ནི། མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པའི་དོན་བསྡུས་ནས་གོ་རིམ་དུ་སྒོམ་པའི་རྣལ་འབྱོར་ཡིན་པས་མཁྱེན་གསུམ་དེའི་གོ་རིམ་གྱི་གནས་སྐབས་ཡིན་ནོ། །སྐད་ཅིག་མའི་སྦྱོར་བ་ནི། མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པའི་དོན་བྱ་རྫོགས་ཀྱི་སྐད་ཅིག་མ་གཅིག་ལ་བསྡུས་ནས་སྒོམ་པའི་རྣལ་འབྱོར་མཐར་ཐུག་ཡིན་པས། མཁྱེན་གསུམ་དེའི་སྒོམ་པ་མཐར་ཐུག་པའི་གནས་སྐབས་ཡིན་ནོ། །ཆོས་སྐུ་དང་ཆོས་སྐུ་ལ་ཡོད་པའི་མཛད་པ་དང་བཅས་པ་ནི། མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པའི་དོན་བསྡུས་སྒོམ་གྱི་འབྲས་བུ་ཕུལ་དུ་ཕྱིན་པ་ཡིན་པས་མཁྱེན་གསུམ་དེའི་རྣམ་པར་སྨིན་པ་ཡིན་ནོ། །དེ་ལྟར་ན་ཡུམ་རྒྱས་འབྲིང་བསྡུས་པ་ཐམས་ཅད་ཀྱི་དོན་བསྡུས་པ་བརྒྱད་ལས་གཞན་རྣམ་པ་དྲུག་སྟེ། རྒྱས་པར་འཆད་ན་སྔ་མ་བརྒྱད་དུ་བཤད་པ་ཁོ་ན་བཞིན་དུ་བཤད་པར་བྱ་བ་ཡིན་ནོ། །དངོས་པོ་དྲུག་པོའི་གོ་རིམ་ཇི་ལྟ་བུ་ཞེ་ན།

མཁྱེན་པ་གསུམ་ནི་ཐོས་བསམ་གྱིས་གཏན་ལ་དབབ་པའི་གནས་ཡིན་པས་དང་པོར་བསྟན་ནོ། །མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པ་དེ་ནས་ཤེས་པ་དབང་དུ་བྱ་བའི་ཕྱིར་རྣམ་རྫོགས་སྦྱོར་བ་འདིས་མཁྱེན་གསུམ་གནས་ལུགས་ཐོས་བསམ་གྱིས་ཤེས་པ་བསྡུས་ནས་སྒོམ་པ་ལ་སྦྱོར་བས་དེའི་འོག་ཏུ་རྣམ་རྫོགས་སྦྱོར་བ་བསྟན། སྒོམ་པ་ལ་དབང་ཐོབ་པ་དེ་ནས་སྒོམ་པ་ཤིན་ཏུ་གོམས་པས་ཕུལ་དུ་བྱུང་བར་འགྲོ་བའི་ཕྱིར་དེའི་འོག་ཏུ་རྩེ་སྦྱོར་བསྟན། ༼༦༣༧༽ སྒོམ་པ་ཕུལ་དུ་བྱུང་བ་དེ་ནས་སྔར་རྟོགས་པའི་དངོས་པོ་ངེས་པ་སྟེ་བརྟན་པོར་བྱ་བའི་ཕྱིར། སོ་སོ་བའི་ཡུལ་ཅན་མཁྱེན་པ་གསུམ་དང༌། མཐའ་དག་པའི་ཡུལ་ཅན་རྣམ་རྫོགས་སྦྱོར་བ་དང༌། རྩེ་སྦྱོར་དུ་རྣམ་པར་བསྒོམས་པའི་དོན་རྒྱུན་ལྡན་དུ་གོམས་པར་བྱེད་པས་དེའི་འོག་ཏུ་མཐར་གྱིས་པའི་སྦྱོར་བ་བསྟན། རྒྱུན་ལྡན་དུ་བསྒོམས་པ་དེ་ནས་སྒོམ་པ་ཁྱད་པར་དུ་འགྲོར་མེད་པས་མཐར་ཐུག་པར་འགྱུར་བས་དེའི་འོག་ཏུ་སྐད་ཅིག་མའི་སྦྱོར་བ་བསྟན། སྒོམ་པ་མཐར་ཐུག་དེ་ནས་ཆོས་ཀྱི་སྐུར་མངོན་པར་རྫོགས་པར་བྱང་ཆུབ་པར་འགྱུར་བས་དེའི་འོག་ཏུ་ཆོས་སྐུ་ཕྲིན་ལས་དང་བཅས་པ་བསྟན་པ་སྟེ། དོན་གྱི་རིམ་པའི་དབང་དུ་བྱས་པ་ཡིན་ནོ། །གསུམ་པ་ལ། མཚམས་སྦྱར་བ་ནི། ཡུམ་གྱི་དོན་བར་མ་ལ་དགའ་བའི་སེམས་ཅན་དབང་འབྲིང་ལ་ཕན་གདགས་པར་བྱ་བའི་ཕྱིར། གོང་དུ་བསྟན་པ་དེ་ལྟར་ཡུམ་གྱི་དོན་བསྡུས་པ་དྲུག་གི་སྒོ་ནས་རྣམ་པར་བཤད་ནས། ཡང་མདོར་བསྡུས་པ་ལ་དགའ་བའི་སེམས་ཅན་དབང་རྣོན་ལ་ཕན་གདགས་པར་བྱ་བའི་ཕྱིར་དུ་དྲུག་ལས་གཞན་གསུམ་དུ་རྣམ་པར་བཤད་པ་འཆད་དོ། །ཚིག་དོན་འབྱེད་པ་ནི། གཞུང་ལམ་འབྲས་བུའི་ཡུམ་ནི་དངོས་པོ་ ༼༦༣༨༽ གསུམ་གྱི་སྒོ་ནས་ཡང་དག་པ་ཕྱིན་ཅི་མ་ལོག་པར་བྱམས་པ་མགོན་པོས་བཤད་དོ། །གང་ལ་ནི། ཡུམ་གྱི་གདུལ་བྱ་དབང་རྣོན་ལའོ། །དངོས་པོ་གསུམ་པོ་གང་ཞེ་ན། གྲོལ་སྡེ་གཉིས་ལྟར་ན།

མཁྱེན་པ་རྣམ་པ་གསུམ་ནི་ཡུལ་ཡིན་ཏེ། ཐོས་བསམ་གྱིས་གཏན་ལ་དབབ་པའི་གཞི་ཡིན་པའི་ཕྱིར། རྣམ་རྫོགས་སྦྱོར་བ་ལ་སོགས་པ་སྦྱོར་བ་བཞིའི་བདག་ཉིད་ནི་ཆོས་སྐུའི་རྒྱུ་ཡིན་ཏེ། མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པ་སྦྱོར་བཞིའི་སྒོ་ནས་ཉམས་སུ་བླངས་པས་རྫོགས་པའི་བྱང་ཆུབ་ཏུ་འཚང་རྒྱ་བའི་ཕྱིར། ཆོས་སྐུ་དང་དེ་ལ་ཡོད་པའི་ཕྲིན་ལས་ནི་འབྲས་བུ་ཡིན་ཏེ། སྦྱོར་བཞི་སྒོམས་པ་ལས་བྱུང་བའི་དགེ་ལེགས་ཡིན་པའི་ཕྱིར། སློབ་དཔོན་ལྟར་ན། རྣམ་མཁྱེན་ལ་སོགས་པ་མཁྱེན་པ་གསུམ་ནི་འཇུག་པའི་ཡུལ་ཆོས་སྐུའི་རྒྱུ་ཡིན་ནོ་ཞེས་བསྟན་ཏེ། མཁྱེན་གསུམ་ལ་དམིགས་ཏེ་བསྒོམས་པས་སྒོམ་པ་རྫོགས་པ་ན་མངོན་པར་རྫོགས་པར་བྱང་ཆུབ་པར་འགྱུར་བའི་ཕྱིར། རྒྱུ་མཁྱེན་གསུམ་དེ་ལ་ཇི་ལྟར་རབ་ཏུ་སྦྱོར་ཞེ་ན། རྣམ་རྫོགས་སྦྱོར་བ་ལ་སོགས་པ་སྦྱོར་བ་བཞི་ནི་ཆོས་ཅན། རྒྱུ་མཁྱེན་གསུམ་ལ་སྦྱོར་བ་ཡིན་ཏེ། མཁྱེན་གསུམ་གྱི་གནས་ལུགས་ཐོས་བསམ་གྱི་ཤེས་པའི་དོན་བསྡུས་ནས་སྒོམ་པའི་རྣལ་འབྱོར་ཡིན་པའི་ཕྱིར། སྦྱོར་བ་དེ་ལྟ་དང་ལྡན་པའི་རྒྱུ་མཁྱེན་གསུམ་དེའི་འབྲས་བུ་ཞིག་ཡིན་ཞེ་ན། ཆོས་སྐུ་དང་དེ་ལ་ཡོད་པའི་ཕྲིན་ལས་དང་བཅས་པ་ནི་རང་རྒྱུ་མཁྱེན་གསུམ་གྱི་འབྲས་བུ་ཡིན་ཏེ། རང་རྒྱུ་མཁྱེན་གསུམ་ལས་བྱུང་བའི་དགེ་ ༼༦༣༩༽ ལེགས་ཡིན་པའི་ཕྱིར། མདོར་ན་རྒྱལ་བའི་ཡུམ་གསུམ་གྱི་དོན་བསྡུས་ནས། དྲུག་ལས་གཞན། རྒྱུ་དང༌། སྦྱོར་བ་དང༌། འབྲས་བུ་དང་རྣམ་པ་གསུམ་སྟེ། རྒྱས་པར་འཆད་ན་སྔ་མ་བརྒྱད་དུ་བཤད་པ་དེ་ཁོ་ན་བཞིན་དུ་བཤད་པར་བྱ་བ་ཡིན་ནོ། །དངོས་པོ་གསུམ་པའི་གོ་རིམ་ཇི་ལྟ་བུ་ཡིན་ཞེ་ན། མཁྱེན་གསུམ་ནི་ཐོས་བསམ་གྱིས་གཏན་ལ་དབབ་པའི་གནས་ཡིན་པས་དང་པོར་བསྟན། མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པ་སྦྱོར་བཞིས་ཉམས་སུ་ལེན་པར་བྱེད་པས་དེའི་འོག་ཏུ་སྦྱོར་བཞི་བསྟན། མཁྱེན་གསུམ་གྱི་གནས་ལུགས་ཐོས་བསམ་གྱིས་ཤེས་པ་སྦྱོར་བཞིས་ཉམས་སུ་བླངས་པས་སྒོམ་རྫོགས་པ་ན་སྐུ་གསུམ་མངོན་དུ་འགྱུར་བས།

དེའི་འོག་ཏུ་འབྲས་བུ་ཆོས་སྐུ་ཕྲིན་ལས་དང་བཅས་པ་བསྟན་ཏེ། དོན་གྱི་རིམ་པའི་དབང་དུ་བྱས་པ་ཡིན་ནོ། །བཤད་པ་མཐར་ཕྱིན་པའི་ཚུལ་ལ། བརྗོད་བྱ་བརྒྱད་དུ་བསྡུས་པའི་ཚུལ། འགྲེལ་པ་ཇི་ལྟར་བརྩམས་པའི་ཚུལ། བརྩམས་པའི་དགེ་བ་བསྔོ་བའི་ཚུལ། ནོངས་པ་བཟོད་པར་གསོལ་བའི་ཚུལ། ཡུམ་གྱི་དགོངས་པ་བརྙེད་པའི་ཚུལ་ལོ། ། ༼༦༤༠༽ དང་པོ་ནི། ཡུམ་དོན་ལ་མཁས་པ་ཀུན་གྱིས་ཡུམ་གསུམ་པོ་ཀུན་ལའང་བརྗོད་བྱའི་དོན་བསྡུས་ན། དངོས་པོ་བརྒྱད་པོ་དེ་ཙམ་དུ་ཤེས་པར་བྱ་བ་ཡིན་ཏེ། ཡུམ་གསུམ་པོ་ལ་ལ་སྟེ་བརྒྱད་སྟོང་པ་ལས་དངོས་པོ་བརྒྱད་ཀྱི་དོན་ཙམ་དང༌། གཞན་ཉི་ཁྲི་ལས་དངོས་པོ་བརྒྱད་ཀྱི་ཚིག་རྫོགས་པར་བསྟན། གཞན་འབུམ་ལས་དངོས་པོ་བརྒྱད་པོ་རེ་རེ་ཡང་མིང་གི་རྣམ་གྲངས་མང་པོའི་སྒོ་ནས་རྫོགས་པར་བསྟན་པའི་ཕྱིར། ཡུམ་གསུམ་གྱི་དོན་དངོས་པོ་བརྒྱད་དུ་འདུས་པ་དེ་ལྟ་མ་ཡིན་ན། ཤེས་བྱ་ཆོས་ཅན། ཡུམ་གསུམ་པོ་ཐམས་ཅད་ཀྱི་བརྗོད་བྱའི་དོན་གྱི་རིམ་པ་མངོན་རྟོགས་རྒྱན་འདིས་ལེགས་པར་བསྡུས་པ་མ་ཡིན་པར་ཐལ། ཡུམ་གསུམ་གྱི་བརྗོད་བྱའི་དོན་དངོས་པོ་བརྒྱད་དུ་མ་འདུས་པའི་ཕྱིར། འོ་ན་ཡུམ་གསུམ་ལ་དོན་ཁྱད་མེད་པས་ཟློས་སྐྱོན་ཡོད་ཅེ་ན། དེའི་སྐྱོན་མེད་དེ། ཡུམ་གསུམ་པོ་དེ་ལའང་ཚིག་བསྡུས་པ་དང༌། སོགས་པ་འབྲིང་དང༌། རྒྱས་པའི་དབྱེ་བ་ཡོད་པས་ཁྱད་པར་ཡོད་ལ། ཁྱད་པར་དེ་ཡང་ཚིག་གི་ཁྱད་པར་ཁོ་ནར་ཟད་ཀྱི་དོན་ཁྱད་པར་མེད་དོ། །གཉིས་པ་ནི། རྒྱན་གྱི་ཚིག་ལེའུར་བྱས་པའི་འགྲེལ་པ་དོན་གསལ་ ༼༦༤༡༽ བ་འདི་ནི་སེང་གེ་བཟང་པོས་བྱས་སོ། །རྒྱུ་གང་ལ་བརྟེན་ནས་ན། འཕགས་པ་རྣམ་པར་གྲོལ་སྡེའི་འགྲེལ་པ་ཉི་ཁྲི་སྣང་བ་བལྟས་པའི་མཐུས་རྒྱན་གྱི་དོན་མཐོང་བའི་སྒོ་ནས་སོ། །ཇི་ལྟར་ན། ཐེམས་སྦྱོར་ཚིག་གི་སྦྱོར་བ་དང༌། ངག་དོན་བརྒལ་ལན་གྱི་སྦྱོར་བ་དང༌། སོགས་པ་བཤད་པ་རྣམ་གྲངས་ཀྱི་སྦྱོར་བ་དང༌། སྡེབ་སྦྱོར་སྙན་ངག་གི་སྦྱོར་བ་མ་བྱས་པར་རོ། །དགོས་པ་གདུལ་བྱས་གོ་སླ་བར་བྱ་བའི་ཕྱིར་དུའོ། །ཅི་འདི་ནི་སློབ་དཔོན་གཞན་གྱིས་མ་གནང་བར་བྱས་སམ་ཞེ་ན།

མ་ཡིན་ཏེ། བདག་གི་མཁན་པོ་དང་བླ་མ་བཟང་པོ་རྣམ་པར་སྣང་མཛད་ལ་ཕྱག་འཚལ་ནས། དེས་གནང་བ་ཐོབ་ཅིང་གདམས་ངག་གི་ཆ་གནང་ནས་བརྩམས་པའི་ཕྱིར། གསུམ་པ་ནི། འགྲེལ་བ་དེ་བསྡེབས་པ་ལས་བྱུང་བའི་དགེ་བ་སེང་གེ་བཟང་པོ་བདག་གིས་གང་ཐོབ་པ་དེ་ཡིས། སྐྱེ་བོ་སེམས་ཅན་ཐམས་ཅད་ཀྱིས་བདེ་བར་གཤེགས་པའི་ཤེས་རབ་ཐོབ་པར་ཤོག བཞི་པ་ནི། རང་གཞན་གྱི་དོན་གྱི་ཆེད་དུ་སེང་གེ་བཟང་པོ་བདག་གིས་འབད་ནས་བགྱིས་པའི་འགྲེལ་པ་ལ་ནོར་བ་ཡོད་སྲིད་ན། དེ་ལ་ཡུམ་ ༼༦༤༢༽ དོན་ལ་མཁས་པའི་སྐྱེ་བོ་རྣམས་ཀྱིས་བཟོད་པར་མཛོད་ཅིག ནོར་བ་ཡོད་དམ་ཞེ་ན། སློབ་དཔོན་སེང་གེ་བཟང་པོ་ཆོས་ཅན། ཁྱོད་ཀྱིས་བརྩམས་པའི་འགྲེལ་བ་འདི་ལ་ནོར་བ་ཡོད་སྲིད་དེ། བསྟན་བཅོས་མངོན་རྟོགས་རྒྱན་གྱི་བརྗོད་བྱའི་དོན་མ་ལུས་པ་ཁྱོད་ཀྱི་མངོན་སུམ་གྱི་སྤྱོད་ཡུལ་མ་ཡིན་བཞིན་དུ་དེའི་འགྲེལ་པ་བརྩམས་པའི་ཕྱིར། དེ་ཁྱོད་ཀྱི་མངོན་སུམ་གྱི་ཡུལ་མ་ཡིན་ཏེ། བསྟན་བཅོས་མངོན་རྟོགས་རྒྱན་གྱི་བརྗོད་བྱའི་དོན་ཀུན་ཁྱོད་ལས་ཕྱི་རོལ་ཏེ་ཤིན་ཏུ་ལྐོག་གྱུར་ཡིན་པའི་ཕྱིར་ཏེ། ཁྱོད་ཡུམ་དོན་ལ་ཤེས་རབ་མི་གསལ་བའི་སྐྱེ་བོ་ཡིན་པའི་ཕྱིར། སྔ་མ་ཁྱབ་པ་ཡོད་དེ། ཆོས་ཅན། བསྟན་བཅོས་ཀྱི་དོན་ཀུན་ཁྱོད་ལ་ཤིན་ཏུ་ལྐོག་གྱུར་ཡིན་ན། བསྟན་བཅོས་ཀྱི་དོན་ཀུན་ཁྱོད་ཀྱིས་མངོན་སུམ་གྱི་ཡུལ་གང་ན་ཞིག་ཡིན་ཏེ། དོན་དེ་མངོན་སུམ་དུ་རྟོགས་ན། དོན་དེ་ལ་ཤིན་ཏུ་ལྐོག་གྱུར་ཡིན་པར་འགལ་བའི་ཕྱིར། འོ་ན་དེ་སུའི་མངོན་སུམ་གྱི་ཡུལ་ཡིན་ཞེ་ན། ཡོན་ཏན་གྱི་བདག་ཉིད་ཆེན་པོ་རྣམས་ཁོ་ནའི་བློའི་མངོན་སུམ་གྱི་སྤྱོད་ཡུལ་ཡིན་ནོ། །ལྔ་པ་ནི། གཞུང་ལུགས་ཀྱི་འདོད་ལུགས་མི་འདྲ་བ་སྣ་ཚོགས་ཀྱིས་བདག་གི་ཡིད་དུབ་པ་ངལ་བསོ་བའི་གནས་ངོ་མཚར་བས་ན། ཀྱེ་མ་ཡུམ་གྱི་ལུགས་འདི་ཡུན་རིང་མིན་ཞིག་ཏུ་སྦྱངས་ཤིང༌། འཕགས་པ་བྱམས་པས་ 

༼༦༤༣༽ རྗེས་སུ་བཟུང་བ་ལ་བརྟེན་ནས་མཐོང་བ་ཡིན་ནོ། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཅེས་བྱ་བའི་འགྲེལ་པ་སློབ་དཔོན་སེང་གེ་བཟང་པོས་མཛད་པའི་འགྲེལ་པ་དོན་གསལ་གྱི་སྙིང་པོ་གསལ་བྱེད་རེ་ཞིག་རྫོགས་སོ།། །།སྒྱུར་བྱེད་ལོ་པཎ་གང་ཡིན་སྨོས་པ་ནི། རྒྱ་གར་གྱི་མཁན་པོ་བིདྱཱ་ཀ་ར་པྲ་བྷ་ཝ་རིག་པའི་འབྱུང་གནས་འོད་ཟེར་རམ། རིག་བྱེད་འོད་ཟེར་དང༌། ཞུ་ཆེན་གྱི་ལོ་ཙཱ་བ་བནྡེ་དཔལ་བརྩེགས་ཀྱིས་རྒྱ་སྐད་ལས་བོད་སྐད་དུ་བསྒྱུར་ཅིང་དག་པར་ཞུས་ཏེ་འཆད་ཉན་གྱིས་ལེགས་པར་གཏན་ལ་ཕབ་པའོ། །སླད་དེ་དུས་ཕྱིས་སྒྱུར་བྱེད་ཀྱི་པཎྜི་ཏ། རྒྱ་སྐད་ལ་གོ་མཱི་འཆི་མེད། བོད་སྐད་དུ་དགེ་བསྙེན་ལེགས་པ་དང༌། བོད་ཀྱི་ལོ་ཙཱ་བ་དགེ་སློང་བློ་ལྡན་ཤེས་རབ་ཀྱིས་ལེགས་པར་གཏན་ལ་ཕབ་པའོ།། །། ༼༦༤༤༽ རྩ་འགྲེལ་དངོས་ཤུགས་ཇི་བཞིན་ཡིན་ལུགས་དང༌། །ཐོག་མཐའ་བར་གསུམ་གསལ་བྱེད་སྦྱོར་ལུགས་དང༌། །རྒྱས་པའི་འབྲུ་གནོན་བསྡུས་པའི་སྦྱོར་ངག་དང༌། །མཚན་ཉིད་དབྱེ་བ་སོ་སོའི་ས་མཚམས་རྣམས། །ཚུལ་ཁྲིམས་གྲགས་པ་བསྟན་པའི་རྒྱལ་མཚན་འཛིན། །དད་པའི་དཔའ་ལྡན་བློ་གྲོས་མཆོག་གྱུར་པའི། །དོན་གཉེར་གཟུར་གནས་རྣམ་དཔྱོད་ལྡན་རྣམས་ཀྱིས། །རང་དང་གཞན་ལ་ཕན་ཕྱིར་བསྐུལ་བའི་ངོར། །མདོ་འགྲེལ་འགྲེལ་བཤད་དགོངས་དོན་ཇི་བཞིན་དུ། །བློ་གྲོས་གསལ་བའི་མིག་གིས་ལེགས་མཐོང་ནས། །ཡུམ་གྱི་བསྟན་པ་ཡུན་རིང་གནས་ཕྱིར་དང༌། །རྒྱལ་དང་རྒྱལ་ཚབ་སྲས་བཅས་མཆོད་ཕྱིར་དང༌། །དོན་གཉེར་གཟུར་གནས་རྣམས་ལ་ཕན་ཕྱིར་དང༌། ། ༼༦༤༥༽ སློབ་དཔོན་ཉིད་ལ་བརྙས་པ་བཟློག་ཕྱིར་དུ། །ཆོས་སྡིངས་དགོན་པར་ཆོས་ལ་སྤྱོད་པའི་ཚེ། །ཕྲག་དོག་འགྲན་སེམས་ལོག་པའི་དུག་སྤངས་ནས། །སངས་རྒྱས་དཔལ་གྱི་བརྩེ་བའི་བསམ་པ་སྦྱར། །འདི་སྦྱར་དགེ་བས་མཐའ་ཡས་སེམས་ཅན་རྣམས། །ཡུམ་དོན་དགོངས་པ་ཇི་བཞིན་ཐུགས་ཆུད་ནས། །སྒྲིབ་གཉིས་མུན་པའི་ཚོགས་རྣམས་བསལ་བྱས་ཏེ། །སྐུ་གཉིས་མངོན་གྱུར་དོན་གཉིས་མཐར་ཕྱིན་ཤོག

།བདག་ཀྱང་ཚེ་རབས་ཀུན་ཏུ་ཡུམ་དོན་ལ། །སྤྱོད་པ་འབྲལ་མེད་ཕུན་སུམ་ཚོགས་གྱུར་ཅིག །འདི་དག་ཐོས་སམ་མཐོང་ངམ་དྲན་པ་དང༌། །འཛིན་ཅིང་འཆད་དམ་ཐོས་བསམ་བྱེད་པ་རྣམས། །བྱམས་མགོན་ཉིད་ཀྱིས་རྒྱུན་དུ་སྐྱོང་གྱུར་ཅིག །རང་གི་གྲུབ་པའི་མཐའ་ལ་ལྷག་པར་ཆགས་གྱུར་ནས། །རྒྱལ་སྲས་སེང་གེ་བཟང་དང་དེས་མཛད་འགྲེལ་པ་དང༌། །འཆད་བྱེད་རྗེས་འཇུག་རྣམས་ལའང་ཡོངས་སུ་སྡང་གྱུར་པ། །དེ་དག་ཀུན་ཀྱང་བླ་མེད་བྱམས་མགོན་ཉིད་གྱུར་ཅིག ། ༼༦༤༦༽ 1$0000220ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་དང་འགྲེལ་པ་དོན་གསལ་བ་རྩ་འགྲེལ་གྱི་དགོས་དོན་སྩོལ་བ་རིན་པོ་ཆེ་བསམ་འཕེལ་ཞེས་བྱ་བ་འདི། རྒྱལ་བའི་གསུང་རབ་རབ་འབྱམས་ལ་བློ་གྲོས་ཀྱི་སྣང་བ་རྒྱ་ཆེར་རྒྱས་ཤིང༌། ཡི་དམ་ལྷས་རྗེས་སུ་བཟུང་བ། དཔལ་ས་སྐྱའི་བཙུན་པ་སངས་རྒྱས་དཔལ་གྱིས་སྦྱར་བ་དགེ་ལེགས་སུ་གྱུར་ཅིག ཤུ་བྷཾ།། 1$0000270 །།འདི་བསྒྲུབས་པ་ལས་བྱུང་བ་ཡི། །དགེ་བ་བདག་གིས་གང་ཐོབ་པ། །དེས་ནི་སྐྱེ་བོ་ཐམས་ཅད་ཀྱིས། །བདེ་གཤེགས་ཤེས་རབ་ཐོབ་པར་ཤོག །འགྲོ་བའི་སྡུག་བསྔལ་སྨན་གཅིག་པུ། །བདེ་བ་ཐམས་ཅད་འབྱུང་བའི་གནས། །བསྟན་པ་རྙེད་དང་བཀུར་སྟི་དང༌། །བཅས་ཏེ་ཡུན་རིང་གནས་གྱུར་ཅིག །ན་མོ་པྲཛྙཱ་པཱ་ར་མི་ཏཱ་ཡ། ཚོགས་གཉིས་རྒྱ་མཚོ་ལས་འཁྲུངས་མཚན་དཔེའི་སྐུ། །ཆོས་སྒོ་མཐའ་ཡས་ལེགས་གསུམ་དྲུག་ཅུའི་དབྱངས། །སྟོབས་སོགས་ཡོན་ཏན་ཚད་མེད་མངའ་བའི་ཐུགས། །ཐུབ་དབང་ཉི་མའི་གཉེན་གྱིས་དགེ་ལེགས་སྩོལ། ༡ །སྲིད་ཞི་མཉམ་ཉིད་ཆོས་དབྱིངས་དག་པའི་ཀློང༌། །བདེན་གཉིས་ཟུང་འཇུག་རྣམ་ཐར་གསུམ་དང་ལྡན། །དུས་གསུམ་རྒྱལ་བའི་དགོངས་དོན་བླ་ན་མེད། །བཀའ་དང་བསྟན་བཅོས་ ༼༦༤༧༽ ཤེར་ཕྱིན་གཞུང་གི་དོན། ༢ །མཁྱེན་གསུམ་འཕགས་ཚོགས་ས་ལམ་སྤངས་རྟོགས་མཆོག །སྦྱོར་བ་རྣམ་བཞིའི་ཉམས་ལེན་ཇི་སྙེད་ཆོས། །ཆོས་གཟུགས་འབྲས་བུའི་རྣམ་གཞག་ཁྱད་པར་འཕགས། །སྦས་དོན་ཟབ་སྟོན་རྒྱལ་ཚབ་བྱམས་པའི་གཞུང༌།

༣ །ཚིག་དོན་རབ་གསལ་མི་ཕམ་ཆོས་བླ་མའི། །ལེགས་བཤད་རིན་ཆེན་བསམ་འཕེལ་དབང་གི་རྒྱལ། །བཤད་སྒྲུབ་རྣམ་དག་རྒྱལ་མཚན་རྩེར་བཀོད་འབྲས། །བློ་གསལ་གདུལ་བྱའི་རེ་འདོད་ཡོངས་སུ་རྫོགས། ༤ །ཕར་ཕྱིན་འཆད་ལ་འགྲན་བྲལ་གཡག་སྟོན་ཞེས། །ཡོངས་གྲགས་མགོན་དེའི་གསུང་རབ་ཉིན་མོར་བྱེད། །སྐལ་བཟང་བློ་གྲོས་པད་མཚོར་བཞད་པ་དང༌། །ལྷན་ཅིག་ཐོས་བསམ་སྒོམ་པའི་བཅུད་མྱོང་ཕྱིར། ༥ །མཁས་པའི་ཕྲིན་ལས་རྣམ་དགུས་རྒྱལ་བའི་བསྟན། །ཕྱོགས་བརྒྱར་འཕེལ་ཕྱིར་ཤེར་ཕྱིན་སྦས་པའི་དོན། །མ་ནོར་གསལ་སྟོན་གཞུང་བཟང་སྲིད་པའི་མིག །ལྷག་བསམ་རྟ་བདུན་ཤིང་རྟས་ལེགས་དྲངས་པ། ༦ །འཇམ་དབྱངས་བླ་མའི་མཚན་ལྡན་སྤྲུལ་པའི་སྐུའི། །ཐུགས་བསྐྱེད་རྣམ་དཀར་ལྷ་ལམ་རྟག་འབར་བས། །ལམ་ལྔའི་ཡོན་ཏན་པད་ཚལ་རྒྱས་པ་ལས། །འཕགས་བཞིའི་སྤངས་རྟོགས་རོ་བཅུད་སྨིན་གྱུར་ཅིག ༧ །ཟབ་ཅིང་རྟོགས་དཀའ་གཞུང་འདི་འཆད་ཉན་མཐུས། །སྲིད་དང་ཞི་བའི་དཔལ་ཡོན་འཐོར་བའི་ཚོགས། །ས་གསུམ་ཁྱོན་ན་འབད་མེད་ལྷུན་གྲུབ་ཅིང༌། །ལྷར་བཅས་འགྲོ་རྣམས་རྒྱལ་བའི་སྐུ་ཐོབ་ཤོག ༨ །འདིར་འབད་དགེ་བ་ཁ་འབབ་རྣམ་བཞིའི་བྱེ་མའི་རྡུལ་གྱིས་གྲངས་ཇི་སྙེད། །གཅིག་ཏུ་སྦྱངས་ ༼༦༤༨༽ པའི་མཆོད་སྤྲིན་རྒྱ་མཚོ་བླ་མ་རྒྱལ་བ་སྲས་བཅས་ལ། །གུས་པའི་བློ་ཡིས་ཡོངས་སུ་ཕུལ་བས་དགྱེས་པའི་འཛུམ་ཞལ་ངོམས་པ་དང༌། །དེ་ཡི་མོད་ལ་མཐའ་ཀླས་ཡིད་ཅན་དད་མོས་པད་ཚལ་བཞད་གྱུར་ཅིག ༩ །ཀུན་མཁྱེན་བསྟན་པའི་ལྷ་ལམ་ཡངས་པའི་ངོགས། །འཆད་རྩོམ་ཉི་ཟླའི་སྣང་བ་རབ་འཕྲོ་བས། །ལྷ་མིན་འབྱུང་པོ་མུན་པའི་ཁུང་བུར་བསྙལ། །འཇིག་རྟེན་དགེ་ལེགས་སྣང་བས་ཁྱབ་གྱུར་ཅིག ༡༠ །ཐུབ་དབང་ཉི་མའི་གཉེན་དང་དེ་སྲས་ས་བཅུའི་མགོན་པོ་འཇམ་པའི་དབྱངས། །དབང་བཅུ་མངའ་བ་འཕགས་པའི་ཚོགས་དང་རྒྱ་བོད་བཤད་བརྒྱུད་འཛིན་རྣམས་ཀྱིས། །འཕགས་བཞིའི་བསྐྱེད་ཡུམ་ཤེས་རབ་ཕ་རོལ་ཕྱིན་མའི་བྱིན་རླབས་པད་དཀར་དེས། །ཡངས་པའི་ས་ཆེན་ཀུན་ཏུ་འཐོར་བས་རྫོགས་ལྡན་བཀྲ་ཤིས་རྟག་བརྟན་ཤོག

༡༡ །ཅེས་དཔལ་ལྡན་ས་སྐྱ་པའི་བསྟན་འཛིན་གཡག་སྟོན་སངས་རྒྱས་དཔལ་གྱིས་མཛད་པའི་ཕར་ཕྱིན་འགྲེལ་པ་བསྡུས་པ་འདི་ཉིད་༧རྒྱལ་བསྟན་ཡོངས་རྫོགས་ཀྱི་མངའ་བདག་མཆོག་སྤྲུལ་འཇམ་དབྱངས་ཆོས་ཀྱི་བློ་གྲོས་ཀྱི་ཞལ་སྔ་ནས་སྔོན་གྱི་གཞུང་ལུགས་ཁྱད་འཕགས་རྣམས་ཀྱི་འཆད་ཉན་ཕྱོགས་བརྒྱར་དར་ཕྱིར་རབ་རྒྱལ་ལྕགས་རྟ་ལོར་རྫོང་སར་བཀྲ་ཤིས་ལྷ་རྩེར་སྤར་དུ་བསྒྲུབས་པའི་དགེ་ལེགས་ཀྱི་སྣང་བ་དཀར་པོས་ས་གསུམ་ལ་ཡོངས་སུ་ཁྱབ་པ་དང༌། གཞུང་འདི་དང་མཐུན་པའི་བཤད་སྒྲུབ་ཕྱོགས་ཀུན་ན་དར་ཞིང་རྒྱས་པའི་རྒྱུར་གྱུར་ཅིག །མ་ཕམ་ཆོས་ཀྱི་བླ་མ་གཡག་རོང་གཉིས། །རིགས་པའི་དབང་ཕྱུག་ ༼༦༤༩༽ གྲགས་པ་བཟང་པོ་དང༌། །སྡེ་སྣོད་འཛིན་པའི་གཙུག་རྒྱན་རྫོང་དཀར་བའི། །བསྟན་པ་སླར་ཡང་དར་བའི་བཀྲ་ཤིས་ཤོག །ཐུབ་པའི་རྒྱལ་ཚབ་འཇམ་དབྱངས་ས་སྐྱ་པའི། །ལྟ་གྲུབ་འཁྲུལ་མེད་སེང་གེའི་ང་རོ་ཡིས། །ཕས་རྒོལ་གླང་པོའི་ཀླད་འགེམས་གོ་རམས་ཆེའི། །རིང་ལུགས་ཕྱོགས་བརྒྱར་འབར་བའི་བཀྲ་ཤིས་ཤོག །གང་གི་ཞབས་སེན་ཡིད་ལ་དྲན་ཙམ་གྱིས། །ཕྱི་ནང་བདུད་ལས་རྒྱལ་བའི་དཔལ་ཡོན་ཅན། །རྡོ་རྗེ་འཆང་དངོས་ཚར་པ་ཆོས་ཀྱི་རྗེའི། །བསྟན་པ་ཕྱོགས་བཅུར་རྒྱས་པའི་བཀྲ་ཤིས་ཤོག །སརྦ་དཱ་ཀ་ལྱཱ་ཎཾ་བྷ་ཝནྟུ།། །། 1$0000220༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །།1$0000270