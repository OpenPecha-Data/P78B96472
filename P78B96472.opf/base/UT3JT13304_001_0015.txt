༼༡༽

༄༅། །ལེགས་པར་བཤད་པ་ལུང་རིགས་ཀྱི་རྒྱ་མཚོ་བཞུགས་སོ།། སྟོད་ཆའོ།། ༼༢༽ བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། །ཕུན་ཚོགས་མཁྱེན་བརྩེའི་ཆ་ཤས་ཡོངས་སུ་རྫོགས། །རབ་དཀར་འཕྲིན་ལས་འོད་སྟོང་འཕྲོ་བ་ཡིས། །གདུལ་བྱ་གླིང་བཞིའི་འབྱོར་པ་རྒྱས་མཛད་པ། །ཐུབ་དབང་ཉིན་བྱེད་བཟང་པོར་གུས་པས་འདུད། །རྒྱལ་བ་ཀུན་གྱི་མཁྱེན་བརྩེ་གཅིག་བསྡུས་པའི། །རྒྱལ་སྲས་ཚུལ་གྱིས་བསྐལ་བཟང་གདུལ་བྱ་ལ། །རྒྱལ་བའི་མཛད་པས་ཕན་ ༼༣༽ བདེ་སྩོལ་མཛད་པའི། །རྒྱལ་བ་བྱམས་པའི་ཞབས་ལ་གུས་པས་འདུད། །དེ་སྲས་ཐུ་བོ་ཐོགས་མེད་བཟང་པོའི་དཔལ། །མཁས་མཆོག་དབྱིག་གཉེན་འཕགས་པ་རྣམ་གྲོལ་སྡེ། །ཤེར་ཕྱིན་བསྟན་པ་རྒྱས་མཛད་སེང་བཟང་ཞབས། །རྒྱུད་པའི་བླ་མ་རྣམས་ལ་གུས་པས་འདུད། །སངས་རྒྱས་བསྟན་པ་ལུང་རྟོགས་དཔལ་གྱིས་བརྗིད། །བསྟན་པའི་མངའ་བདག་ཤེས་བྱ་ཀུན་རིགས་ཞབས། །ཀུན་མཁྱེན་གཉིས་པ་རབ་འབྱམས་ ༼༤༽ ཆོས་ཀྱི་རྗེ། །འཛམ་གླིང་རྒྱན་གྱུར་རྣམ་གསུམ་གུས་པས་འདུད། །རྣམ་དག་ལུང་དང་རིག་པས་རབ་བརྒྱན་པའི། །ལེགས་པར་བཤད་པ་ལུང་རིགས་རྒྱ་མཚོ་ཆེ། །དང་པོའི་ལས་ཅན་རྣམས་ལ་ཕན་པའི་ཕྱིར། །ལྷག་བསམ་དག་པའི་ཡིད་ཀྱིས་བཤད་པར་བྱ།། །།འདིར་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་དོན་གསལ་བར་བྱེད་པ་ལེགས་པར་བཤད་པ་ལུང་རིགས་ཀྱི་རྒྱ་མཚོ་ཞེས་བྱ་བ་འཆད་པ་ལ། བཤད་བྱ་དམ་པའི་ཆོས་ངོས་བཟུང༌། དེ་ལ་བཤད་ཉན་གྱི་སྒོ་ནས་འཇུག་པའི་ཚུལ། བཤད་པ་རང་གི་ངོ་བོ་དང་གསུམ། དང་པོ་ལ། ངོ་བོ། དབྱེ་བ། གནས་ཚད་དང་གསུམ། དང་པོ་ནི། སྦྱང་ཞིང་ཉམས་སུ་བླངས་པ་ལ་བརྟེན་ནས། ལུས་ཅན་རྣམས་ཀྱི་སྒྲིབ་པ་ཟད་པའི་ཐབས་སུ་གྱུར་པའི་རྣམ་ ༼༥༽ དཀར་གྱི་ཡོན་ཏན་ནོ། །དམ་པའི་ཆོས་དང་སངས་རྒྱས་ཀྱི་བསྟན་པ་དོན་གཅིག་མིང་གི་རྣམ་གྲངས་སོ། །གཉིས་པ་ལ། ལུང་དང་རྟོགས་པའི་དམ་ཆོས་གཉིས་ཏེ། མཛོད་ལས། སྟོན་པའི་དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ། །ཞེས་སོ། །དང་པོ།

ལུང་གི་དམ་ཆོས་ལ། ངོ་བོ་དང༌། དབྱེ་བ་གཉིས། དང་པོ་ནི། རྟོགས་པའི་དམ་ཆོས་བརྗོད་བྱར་སྟོན་པའི་རིགས་སུ་གནས་པའི་རྣམ་དཀར་གྱི་ལེགས་བཤད། གཉིས་པ་ལ། བཀའ་དང༌། བསྟན་བཅོས་གཉིས་ཏེ། ལྷའི་བུས་ཞུས་པའི་མདོ་ལས། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུས། །ལེགས་པར་གསུངས་དང་དེ་ཡི་དགོངས་འགྲེལ་པ། །དེ་ཡི་དབང་གིས་ཤཱཀྱའི་བསྟན་པ་ནི། །འཇིག་རྟེན་ཁམས་འདིར་ ༼༦༽ ཡུན་རིང་གནས་པར་འགྱུར། །ཞེས་སོ། །བཀའ་ལ། མཚན་ཉིད། དབྱེ་བ། སྐབས་དོན་ངོས་བཟུང་བ་དང་གསུམ། དང་པོ་ནི། རང་གི་ཐུན་མོང་མ་ཡིན་པའི་བདག་རྐྱེན་རྫོགས་པའི་སངས་རྒྱས་ལ་བརྟེན་ནས་བྱུང་བའི་ཁྱད་པར་བཞི་ལྡན་གྱི་རྒྱལ་བའི་གསུང་རབ། དེ་དང་ལུང་གི་ཆོས་འཁོར་དོན་གཅིག་མིང་གི་རྣམ་གྲངས་སོ། །ཁྱད་པར་བཞི་ནི། བརྗོད་བྱ་དོན་དང་ལྡན་པ། བརྗོད་བྱེད་ཀྱི་ཚིག་དྲི་མ་མེད་པ། བྱེད་ལས་ཁམས་གསུམ་གྱི་ཉོན་མོངས་སྤོང་བ། འབྲས་བུ་མྱ་ངན་ལས་འདས་པའི་ཕན་ཡོན་སྟོན་པ་དང་བཞི་སྟེ། རྒྱུད་བླར། གང་ཞིག་དོན་ལྡན་ཆོས་དང་ཉེར་འབྲེལ་ཞིང༌། །ཁམས་གསུམ་ཀུན་ནས་ཉོན་མོངས་སྤོང་བྱེད་གསུངས། །ཞི་བའི་ཕན་ཡོན་སྟོན་པར་མཛད་པ་གང༌། །དེ་ནི་དྲང་སྲོང་ ༼༧༽ གསུང་ཡིན་བཟློག་པ་གཞན། །ཞེས་སོ། །གཉིས་པ་དབྱེ་བ་ལ། དུས། བརྗོད་བྱ། གདུལ་བྱ། བདག་རྐྱེན། སྡེ་ཚན་གྱི་སྒོ་ནས་དབྱེ་བ་དང་ལྔ། དང་པོ་ལ། བདེན་པ་བཞིའི། མཚན་ཉིད་མེད་པའི། ལེགས་པར་རྣམ་པར་ཕྱེ་བའི་ཆོས་འཁོར་དང་གསུམ། གཉིས་པ་ལ། བརྗོད་བྱ་བདེན་པ་གཉིས་ཀྱི་སྒོ་ནས་དབྱེ་བ་དང༌། བརྗོད་བྱ་བསླབ་པ་གསུམ་གྱི་སྒོ་ནས་དབྱེ་བ་ལ་གཉིས། དང་པོ་ལ། གྲངས་ངེས་ཀྱི་མདོ་གཉིས། གཉིས་པ་ལ། མངོན་པ། མདོ་སྡེ། འདུལ་བའི་སྡེ་སྣོད་དང་གསུམ། ཆོས་འཁོར་གསུམ་དང་གྲངས་ངེས་ཀྱི་མདོ་གཉིས་འོག་ཏུ་འཆད། ཕྱི་མ་གསུམ་གྱི་མཚན་ཉིད་རིམ་བཞིན་སྡེ་སྣོད་གསུམ་གྱི་ནང་ཚན་གང་ཞིག ལྷག་པ་ཤེས་རབ་ཀྱི་བསླབ་པ། སེམས་ཀྱི་བསླབ་པ།

༼༨༽ ཚུལ་ཁྲིམས་ཀྱི་བསླབ་པ་བརྗོད་བྱའི་གཙོ་བོར་སྟོན་པའི་རིག་གནས། འདི་གསུམ་འགལ་བ་མ་ཡིན་ཏེ། བརྗོད་བྱ་བསླབ་པ་གསུམ་པོ་དེ་མི་འགལ་བའི་ཕྱིར་དང༌། བཀའ་བརྒྱད་སྟོང་པ་ལྟ་བུ་མདོ་གཅིག་ཉིད་ཀྱང་བསླབ་པ་གསུམ་ཀ་བརྗོད་བྱར་སྟོན་པའི་ཆ་ནས་སྡེ་སྣོད་གསུམ་གྱི་མཚན་གཞིར་འགྱུར་བའི་ཕྱིར། གསུམ་པ་ལ། རྒྱུ་ཕ་རོལ་ཏུ་ཕྱིན་པའི་ཐེག་པ་ལ་མོས་པའི་གདུལ་བྱ་རྗེས་སུ་བཟུང་བའི་ཕྱིར་དུ་གསུངས་པའི་སྡེ་སྣོད། འབྲས་བུ་རྡོ་རྗེ་ཐེག་པ་ལ་མོས་པའི་གདུལ་བྱ་རྗེས་སུ་བཟུང་བའི་ཕྱིར་དུ་གསུངས་པའི་སྡེ་སྣོད་གཉིས་ཏེ། མདོ་སྡེ་གདམས་ངག་འབོགས་པའི་རྒྱལ་པོ་ལས། རྒྱུ་ལ་མོས་པ་རྒྱུ་ཆོས་ཀྱི། །འཁོར་ལོ་རབ་ཏུ་བསྐོར་བྱས་ནས། །རྡོ་རྗེ་ཐེག་པའི་ཉེ་ལམ་ཞིག །མ་འོངས་དུས་ན་འབྱུང་བར་འགྱུར། །ཞེས་སོ། །བཞི་པ་ལ། ཞལ་ནས་གསུངས་པའི་བཀའ། བྱིན་གྱིས་བརླབས་པའི་བཀའ། རྗེས་སུ་གནང་བའི་བཀའ་དང་གསུམ། དང་པོ་ནི། འཇམ་སྡུད་བཟང་གསུམ་གྱི་མདོ་ལྟ་བུའོ། །གཉིས་ ༼༩༽ པ་ལ། སྐུ་གསུང་ཐུགས་ཀྱིས་བྱིན་གྱིས་བརླབས་པའི་བཀའ་གསུམ། དང་པོ་ནི། ས་བཅུ་པའི་མདོ་ལྟ་བུ། གཉིས་པ་ལ། མ་སྐྱེས་དགྲའི་འགྱོད་པ་བསལ་བའི་མདོ་ལྟ་བུ། གསུམ་པ་ལ། ཐུགས་ཏིང་ངེ་འཛིན་གྱིས། ཐུགས་བདེན་པའི་སྟོབས་ཀྱིས། ཐུགས་ཐུགས་རྗེའི་སྟོབས་ཀྱིས་བྱིན་གྱིས་བརླབས་པའི་བཀའ་དང་གསུམ། དང་པོ་ནི། ཤེར་སྙིང་ལྟ་བུ། གཉིས་པ་ནི། སངས་རྒྱས་ཀྱིས་མཐུས་ནམ་མཁའ་དང་ལྗོན་ཤིང་སོགས་ལས་བྱུང་བའི་ཆོས་ཀྱི་སྒྲ་ལྟ་བུ། གསུམ་པ་ནི། སངས་རྒྱས་ཀྱིས་ཐུགས་རྗེས་གནོད་སྦྱིན་ལ་སོགས་པས་སྨྲས་པའི་འབྲས་བུ་ཁྱད་པར་ཅན་འགྲུབ་ནུས་ཀྱི་སྔགས་ཀྱིས་ཚིག་ལྟ་བུའོ། །གསུམ་པ། རྗེས་གནང་བའི་བཀའ་ནི། མདོ་རྣམས་ཀྱི་མགོའི་གླེང་གཞི་དང༌། བར་གྱི་མཚམས་སྦྱོར་དང༌། མཐའི་མཐུན་འགྱུར་རྗེས་སུ་ཡི་རང་རྣམས་ཏེ། ཆོས་ཡང་དག་པར་སྡུད་པའི་མདོ་ལས། དགེ་སློང་དག་འདི་སྐད་བདག་ ༼༡༠༽

གིས་ཐོས་པ་ཞེས་བགྱིས་ལ། ཆོས་ཡང་དག་པར་བསྡུ་བར་བྱའོ། །འགྲེལ་དང་གོ་རིམ་ཀྱང་བསྟན་པར་བྱའོ། །ཞེས་གསུངས་པས་སོ། །ལྔ་པ་ལ། གསུང་རབ་ཡན་ལག་བཅུ་གཉིས་ཡོད་དེ། བརྒྱད་སྟོང་པའི་འགྲེལ་པ་སྙིང་པོ་མཆོག་ལས། མདོ་སྡེ་དབྱངས་བསྙད་ལུང་དུ་བསྟན། །ཚིགས་བཅད་ཆེད་བརྗོད་གླེང་གཞི་དང༌། །རྟོག་བརྗོད་དེ་ལྟ་བུ་བྱུང་དང༌། །སྐྱེས་རབས་ཤིན་ཏུ་རྒྱས་པ་དང༌། །རྨད་བྱུང་གཏན་ལ་ཕབ་པའི་སྡེ། །གསུང་རབ་ཡན་ལག་བཅུ་གཉིས་སོ། །ཞེས་སོ། །གསུམ་པ་ནི། འདིར་བཤད་པར་བྱ་བའི་བཀའ་ནི། བར་པ་མཚན་ཉིད་མེད་པའི་ཆོས་འཁོར་ཡིན་ཅིང༌། དེའི་མཚན་གཞི་ནི། ཤེར་ཕྱིན་གྱི་མདོ་ཇི་སྙེད་ཡོད་པ་རྣམས་སོ། །འདི་ལ་སྔ་རབས་ཀྱི་མཁས་པ་ཁ་ཅིག ཡུམ་དྲུག་དང༌། སྲས་བཅུ་གཅིག་སྟེ། ཡུམ་སྲས་བཅུ་བདུན་དུ་གྲངས་ངེས་པར་ཡིན་ཅིང༌། ཡུམ་དྲུག་ལ། རྒྱས་པ་སྐོར་གསུམ་དང༌། བསྡུས་པ་སྐོར་གསུམ། དང་པོ་ནི། སྟོང་ཕྲག་བརྒྱ་ ༼༡༡༽ པ། ཉི་ཁྲི། ཁྲི་བརྒྱད་སྟོང་པ་དང་གསུམ། གཉིས་པ་ནི། ཤེས་རབ་ཁྲི་པ། བརྒྱད་སྟོང་པ། སྡུད་པ་དང་གསུམ། སྲས་བཅུ་གཅིག་ནི། ཤེར་ཕྱིན་བདུན་བརྒྱ་པ། ལྔ་བརྒྱ་པ། སུམ་བརྒྱ་པ། ཚུལ་བརྒྱ་ལྔ་བཅུ་པ་ལྔ་བཅུ་པ། སྒོ་ཉེར་ལྔ་པ། རབ་རྩལ་རྣམ་གནོན་གྱིས་ཞུས་པའི་མདོ། ཀོའུ་ཤཱི་ཀས་ཞུས་པའི་མདོ། ཤེར་སྙིང༌། ཡི་གེ་ཉུང་ངུས། ཡི་གེ་གཅིག་མ་རྣམས་ཡིན། ཞེས་ཟེར། ཨར་ན་རེ། མི་འཐད་དེ། ལྷག་པ་དང༌། ཆད་པ་དང༌། ཐ་སྙད་མི་འཐད་པའི་སྐྱོན་གསུམ་ཡོད་པའི་ཕྱིར། ལྷག་པའི་སྐྱོན་ཡོད་དེ། སྡུད་པ་ཁྲི་བརྒྱད་སྟོང་པའི་ནང་ཚན་ཡིན་པའི་ཕྱིར། ཆད་པའི་སྐྱོན་ཡོད་དེ། ཤེར་ཕྱིན་བརྒྱ་རྩ་བརྒྱད་པ། ཉི་མའི་སྙིང་པོ་ཟླ་བའི་སྙིང་པོ། ཀུན་ཏུ་བཟང་པོ་སོགས་མ་འདུས་པའི་ཕྱིར། ཐ་སྙད་ནོར་བའི་སྐྱོན་ཡོད་དེ། དེ་འདྲའི་ཡུམ་སྲས་ཀྱིས་ཐ་སྙད་རྒྱ་འགྲེལ་ ༼༡༢༽ རྣམས་སུ་མ་གསུང་ཅིང༌། དོན་གྱི་ཐོབ་པའི་ཐ་སྙད་ཀྱང་མ་ཡིན་པའི་ཕྱིར། ཞེས་གསུངས། རང་ལུགས་ལ། ཤེར་ཕྱིན་གྱི་མདོ་ཇི་སྙེད་ཡོད་པ་རྣམས་བསྡུ་ན།

ཤེར་ཕྱིན་གྱི་ལུས་ཡོངས་རྫོགས་སྟོན་པའི་མདོ་དང༌། ཤེར་ཕྱིན་གྱི་དོན་ཙམ་སྟོན་པའི་མདོ་གཉིས་སུ་འདུས། དང་པོ་ནི། དངོས་བརྒྱད་ལུས་སུ་བྱས། དོན་བདུན་ཅུ་ཡན་ལག་ཏུ་བྱས་ནས་སྐྱོན་པར་བྱེད་པའི་མདོ་རྣམས་ཡིན་ཅིང༌། དེ་ལ་ཡང་རྒྱས་པ། འབྲིང༌། བསྡུས་པ། བསྡུས་དོན་གྱི་ཚིགས་སུ་བཅད་པ་དང་བཞི། དང་པོ་ལ། རྒྱས་པའི་རྒྱས་པ། རྒྱས་པའི་འབྲིང༌། རྒྱས་པའི་བསྡུས་པ་དང་གསུམ། དང་པོ་ནི། དྲི་ཟའི་ཡུལ་ན་བཞུགས་པའི་ཤེར་ཕྱིན་བྱེ་བ་ཕྲག་བརྒྱ་པ་ལྟ་བུ། གཉིས་པ་ནི། ལྷའི་ཡུལ་ན་བཞུགས་པའི་ཤེར་ཕྱིན་འབུམ་ཕྲག་བརྒྱ་པ་ལྟ་བུ། གསུམ་པ་ནི། ཀླུའི་ཡུལ་ན་བཞུགས་པ་འཕགས་པ་ཀླུ་སྒྲུབ་ཀྱིས། མིའི་འཇིག་རྟེན་དུ་གདན་དྲངས་པའི་ ༼༡༣༽ སྟོང་ཕྲག་བརྒྱ་པ་ལྟ་བུའོ། །གཉིས་པ་ལ། འབྲིང་གི་རྒྱས་པ། འབྲིང་གི་འབྲིང༌། འབྲིང་གི་བསྡུས་པ་གསུམ། དང་པོ་ནི། སྟོང་ཕྲག་ཉི་ཤུ་ལྔ་པ་དང༌། གཉིས་པ་ནི། ཁྲི་བརྒྱད་སྟོང་པ། གསུམ་པ་ནི། ཤེས་རབ་ཁྲི་པ་ལྟ་བུའོ། །གསུམ་པ་བསྡུས་པ་ནི། བམ་པོ་ཉེར་ལྔ་ཤླཽ་ཀ་སྟོང་ཕྲག་བརྒྱད་ཀྱི་བདག་ཉིད་ཅན་བརྒྱད་སྟོང་པ་ལྟ་བུའོ། །བཞི་པ་ནི། དེ་ཐམས་ཅད་ཀྱི་དོན་བསྡུས་པ་སངས་རྒྱས་ཉིད་ཀྱིས་ཞལ་ནས་ཚིགས་སུ་བཅད་པའི་ཚུལ་གྱིས་གསུང་པ་མདོ་སྡུད་པ་འདི་ཉིད་ཡིན་ནོ། །གཉིས་པ་ཤེར་ཕྱིན་གྱི་དོན་ཙམ་སྟོན་པའི་མདོ་ནི། དངོས་བརྒྱད་དོན་བདུན་བཅུ་དང་བཅས་པ་རྫོགས་པར་སྟོན་པ་མ་ཡིན་ཀྱང༌། ལྟ་བ་སྟོང་པ་ཉིད་དང༌། སྤྱོད་པ་ཕ་རོལ་ཏུ་ཕྱིན་པ་དྲུག་གི་ཉམས་ལེན་སྟོན་པར་བྱེད་པ་ཤེར་ཕྱིན་བདུན་བརྒྱ་པ་ལ་སོགས་པར་ཤེར་ཕྱིན་མདོ་ཕྲན་ཇི་སྙེད་ཡོད་པ་རྣམས་སོ། །གཉིས་པ་བསྟན་བཅོས་ལ། རྣམ་བཞག་སྤྱིར་ ༼༡༤༽ བསྟན་པ་དང༌། དགོངས་འགྲེལ་གྱི་བསྟན་བཅོས་ངོས་བཟུང་བ་གཉིས། དང་པོ་ལ། མཚོན་པར་བྱེད་པའི་མཚན་ཉིད། མཚོན་བྱའི་སྒྲ་བཤད། མཚན་གཞིའི་དབྱེ་བ། བསྟན་བཅོས་སུ་ལྡང་བའི་ཚད་དང་བཞི། དང་པོ་ལ། དགག་གཞག་གཉིས།

དང་པོ་ལ། ཁ་ཅིག རྩོམ་པ་པོ་རྣམ་གཡེང་མེད་པའི་ཡིད་ཅན་གྱིས་བཀའི་དོན་བཤད་པའི་ངག་གང་ཞིག བྱེད་ལས་ཐར་པ་ཐོབ་པའི་ལམ་དང་རྗེས་སུ་མཐུན་པར་ཟེར་བ་དང༌། རང་གི་ཞེ་འདོད་གཞན་ལ་བསྟན་པའི་ཕྱིར་དུ་བསྡེབས་པའི་ངག་རྒྱུན་ཆགས་པ་ཟེར་བ་དང༌། རང་གི་གྲུབ་མཐའ་གཞན་ལ་བསྟན་པའི་ཕྱིར་དུ་བརྩམས་པའི་མིང་ཚིག་ཡི་གེ་དུ་མ་འདུས་པ། ཟེར་ན། ཕྱི་རོལ་པའི་ཚད་མའི་བསྟན་བཅོས་ཆོས་ཅན། ཚན་ཉིད་དེར་ཐལ། མཚོན་བྱ་དེའི་ཕྱིར་ཏེ། བསྟན་བཅོས་ལྟར་སྣང་ཡིན་པའི་ཕྱིར། མ་ཁྱབ་ན། བསྟན་བཅོས་ཡིན་ན། དེ་རྣམ་དག་ཡིན་དགོས་པར་ཐལ། མ་ཁྱབ་པ་དེའི་ཕྱིར། འདོད་ ༼༡༥༽ ན། གྲུབ་མཐའ་སྨྲ་བའི་གང་ཟག་ཡིན་ན། གང་ཟག་ཚད་ལྡན་ཡིན་དགོས་པར་ཐལ། བསྟན་བཅོས་རྩོམ་པ་པོའི་གང་ཟག་ཡིན་ན། གང་ཟག་ཚད་ལྡན་ཡིན་དགོས་པའི་ཕྱིར། རྟགས་ཁས། གཉིས་པ་ལ། བརྗོད་བྱེད་ཚིག་དོན་མཐུན་ཡིན་ན། བསྟན་བཅོས་ཡིན་དགོས་པར་ཐལ། མཚན་ཉིད་དེ་འཐད་པའི་ཕྱིར། འདོད་ན། སྒྲ་མི་རྟག་ཅེས་པའི་ཚིག་གི་མ་ངེས། འགྲེལ་པ་དོན་གསལ་ཡང་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། རྒྱུན་དང་བཅས་པའི་ངག་ཏུ་ཐལ། འདོད་པ་དེའི་ཕྱིར། འདོད་ན། མ་ཡིན་པར་ཐལ། ཁྱོད་སྒྲ་གང་ཞིག སྒྲ་ལ་རྒྱུན་མེད་པར་བཤད་པའི་ཕྱིར་རོ། །གསུམ་པ་ལ། བཀའ་བརྒྱད་སྟོང་པ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། སངས་རྒྱས་པ་རང་གི་གྲུབ་མཐའ་གཞན་ལ་བསྟན་པའི་ཕྱིར་དུ་རྩོམ་པ་པོ་ཚད་ལྡན་གྱིས་གསུངས་པའི་ལུང་རྣམ་དག་ ༼༡༦༽ ཡིན་པའི་ཕྱིར། བསྟན་བཅོས་རྣམ་དག་གི་མཚན་ཉིད་ལ་ཁ་ཅིག རྩོམ་པ་པོ་ཚད་ལྡན་གྱིས་བཀའི་དོན་བཤད་པའི་ངག་གང་ཞིག བྱེད་ལས་ཐར་པ་ཐོབ་པའི་ལམ་དང་རྗེས་སུ་མཐུན་པ། ཟེར་བ་དང༌། རྩོམ་པ་པོ་གཙོ་བོར་གསུང་རབ་ཀྱི་དོན་ལ་ཐུགས་གཞོལ་བའི་ཡིད་ཅན་གྱིས་བཀའི་དོན་བཤད་པའི་ངག་གང་ཞིག བྱེད་ལས་ཐར་པ་ཐོབ་པའི་ལམ་དང་རྗེས་སུ་མཐུན་པ། ཟེར་བ་དང༌། འཆོས་སྐྱོབ་ཀྱི་ཡོན་ཏན་གཉིས་དང་ལྡན་པའི་ངག་རྣམ་དག

ཟེར་བ་དང༌། སངས་རྒྱས་མྱ་ངན་ལས་འདས་པའི་རྗེས་སུ་རྣམ་གཡེང་མེད་པའི་ཡིད་ཅན་གྱིས་ཐར་པ་ཐོབ་པའི་ཐབས་སུ་བཀའི་དོན་བཤད་པའི་ངག ཟེར་ན། དང་པོ་གསུམ་ལ། མདོ་སྡེ་དགོངས་པ་ངེས་འགྲེལ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། རྟགས་མགོ་དང་པོ་དེར་ཐལ། རྩོམ་པ་པོ་དེ་བཞིན་གཤེགས་པའི་བཀའི་དོན་ཕྱིན་ཅི་མ་ལོག་པར་བསྟན་པའི་ལུང་རྣམ་དག་ཡིན་པའི་ཕྱིར། བཞི་པ་ལ། སངས་རྒྱས་མྱ་ངན་ལས་འདས་པའི་རྗེས་སུ་བྱུང་བའི་ལུང་གི་དམ་ཆོས་ཡིན་ན། ༼༡༧༽ བསྟན་བཅོས་རྣམ་དག་ཡིན་དགོས་པར་ཐལ། མཚན་ཉིད་དེ་འཐད་པའི་ཕྱིར། འདོད་ན། སངས་རྒྱས་མྱ་ངན་ལས་འདས་པའི་རྗེས་སུ་བཀའ་བསྡུ་བ་པོ་རྣམས་ཀྱིས་གསུངས་པའི་གླེང་གཞི་དང༌། འཚམས་སྦྱར་ལ་སོགས་པ་རྗེས་སུ་གནང་བའི་མདོ་ཆོས་ཅན། དེར་ཐལ། དེའི་ཕྱིར། གཞན་ཡང༌། ཁྱོད་རྩོམ་པ་པོའི་གང་ཟག་དེ་རྣམ་གཡེང་ཟད་པར་སྤངས་པའི་གང་ཟག་ཏུ་ཐལ། ཁྱོད་བསྟན་བཅོས་རྣམ་དག་ཡིན་པའི་ཕྱིར། ཞེས་པའི་ཐལ་འགྱུར་ལ་ཁྱབ་པ་ཡོད་པར་ཐལ། མཚན་ཉིད་དེ་འཐད་པའི་ཕྱིར། འདོད་ན། འགྲེལ་པ་དོན་གསལ་ཆོས་ཅན། དེར་ཐལ། དེའི་ཕྱིར། འདོད་ན། ཁྱོད་རྩོམ་པ་པོའི་གང་ཟག་དེ་ཉོན་མོངས་ཟད་པར་སྤངས་པའི་གང་ཟག་དུ་ཐལ། འདོད་པ་དེའི་ཕྱིར། འདོད་ན། ཁྱོད་རྩོམ་པ་པོའི་གང་ཟག་དེ་ཐེག་ཆེན་འཕགས་པར་ཐལ། ཁྱོད་རྩོམ་པ་པོའི་གང་ཟག་དེ་ཉོན་མོངས་ཟད་པར་སྤངས་ཤིང༌། དམན་ལམ་སྔོན་དུ་མ་སོང་བའི་ ༼༡༨༽ རྒྱལ་སྲས་ཡིན་པའི་ཕྱིར། འདོད་ན། རྣམ་པ་ཀུན་ཏུ་བདག་གི་ནི། །སྤྱོད་ཡུལ་མིན་ཡང༌། ཞེས་སོགས་སྒྲ་ཇི་བཞིན་དུ་ཁས་ལེན་པ་དང་འགལ། གཉིས་པ་རང་ལུགས་ནི། གཙོ་བོར་བསྟན་བཅོས་རྩོམ་པའི་བསམ་པས་ཀུན་ནས་བསླང་སྟེ། རང་གི་ཞེ་འདོད་ཀྱི་གྲུབ་མཐའ་གཞན་ལ་བསྟན་པའི་ཕྱིར་དུ་བསྡེབས་པའི་ལུང་གི་ཆོས། བསྟན་བཅོས་རྣམ་དག་གི་མཚན་ཉིད་ནི། བསྟན་བཅོས་གང་ཞིག ཁྱད་པར་གྱི་ཆོས་བཞི་དང་ལྡན་པ། དེ་ལྟར་སྣང་གི་མཚན་ཉིད། བསྟན་བཅོས་གང་ཞིག

ཁྱད་པར་གྱི་ཆོས་བཞི་པོ་གང་རུང་དང་བྲལ་བ། ཁྱད་ཆོས་བཞི་ནི། བསམ་པ་ཀུན་སློང་གི་ཁྱད་པར། བརྗོད་བྱེད་ཚིག་གི་ཁྱད་པར། བརྗོད་བྱ་དོན་གྱི་ཁྱད་པར། དགོས་པ་བྱེད་ལས་ཀྱི་ཁྱད་པར་རོ། །དང་པོ་ནི། རྣམ་གཡེང་སོགས་ཉོན་མོངས་པས་ཀུན་ནས་བསླངས་པ་མ་ཡིན་པར་བསྟན་བཅོས་ཀྱི་ཚིག་དོན་རྟོགས་པའི་ཤེས་རབ། སེམས་ཅན་ལ་ཕན་པར་འདོད་ ༼༡༩༽ པའི་སྙིང་རྗེས་ཀུན་ནས་བསླངས་པའོ། །གཉིས་པ། བསྡེབས་སྦྱོར་རྣམ་དག་དང་ལྡན་པའི་ཚིག་སྔ་ཕྱི་འབྲེལ་ཆགས་པའོ། །གསུམ་པ་ནི། གནས་སྐབས་དང་མཐར་ཐུག་ཏུ་ཐར་པ་དོན་གཉེར་གྱི་གདུལ་བྱ་ལ་ཉེ་བར་མཁོ་བའི་ཐབས་སྟོན་པའོ། །བཞི་པ་ནི། ཚིག་དེ་ལ་ཐོས་བསམ་བྱས་པ་ལ་བརྟེན་ནས་མཐར་ཐུག་མྱ་འདས་ཐོབ་པའི་ནུས་པ་ཡོད་པའོ། །རྒྱུད་བླར། གང་ཞིག་རྒྱལ་བ་བསྟན་པ་འབའ་ཞིག་གི །དབང་བྱས་རྣམ་གཡེང་མེད་ཡིད་ཅན་གྱིས་བཤད། །ཐར་པ་ཐོབ་པའི་ལམ་དང་རྗེས་མཐུན་པ། །དེ་ཡང་དྲང་སྲོང་བཀའ་བཞིན་སྤྱི་བོས་བླང༌། །ཞེས་སོ། །གཉིས་པ་ནི། འཆོས་སྐྱོབ་ཀྱི་ཡོན་ཏན་གཉིས་དང་ལྡན་པས་ན། བསྟན་བཅོས་ཞེས་བྱ་སྟེ། བསྟན་བཅོས་ཀྱི་སྐད་དོད་དུ་ཤསྟྲ་ཞེས་འབྱུང་ལ། དེ་ཡང་འཆོས་པ་དང་སྐྱོབ་པ་ལ་འཇུག་པའི་དོན་ཡིན་པའི་ཕྱིར། རྣམ་བཤད་རིག་པར། ཉོན་མོངས་དགྲ་རྣམས་མ་ལུས་འཆོས་པ་དང༌། །ངན་འགྲོའི་ 

༼༢༠༽ སྲིད་ལས་སྐྱོབ་བྱེད་གང་ཡིན་པ། །འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། །གཉིས་པོ་འདི་དག་གཞན་གྱི་ལུགས་ལ་མེད། །ཅེས་སོ། །གསུམ་པ་ལ། བཤད་བྱ་བཀའི་སྒོ་ནས་དབྱེ་བ། བརྗོད་བྱ་དོན་གྱི་སྒོ་ནས་དབྱེ་བ། དགོས་པ་བྱེད་ལས་ཀྱི་སྒོ་ནས་དབྱེ་བ། མཇུག་ལྡོག་མཆོག་དམན་གྱི་སྒོ་ནས་དབྱེ་བ། རྩམ་པ་པོ་རྟེན་གྱི་གང་ཟག་གི་སྒོ་ནས་དབྱེ་བ། ཇི་ལྟར་བརྩམས་པའི་ཚུལ་གྱི་སྒོ་ནས་དབྱེ་བ། ནམ་གྱི་ཚེ་བརྩམས་པ་དུས་ཀྱི་སྒོ་ནས་དབྱེ་བ་དང་བདུན། དང་པོ་ལ། བཀའ་སྤྱི་དང༌། སོ་སོའི་དགོངས་པ་འགྲེལ་པའི་བསྟན་བཅོས་གཉིས། དང་པོ་ལ། ཚིག་དང་དོན་གྱི་ཆ་འགྲེལ་པར་བྱེད་པའི་བསྟན་བཅོས་གཉིས། དང་པོ་ནི། ཀ་ལ་པ་སོགས་སྒྲའི་བསྟན་བཅོས་ལྟ་བུའོ། །གཉིས་པ་ནི། ཚད་མ་སྡེ་བདུན་ལྟ་བུའོ། །གཉིས་པ་ལ། ཆོས་འཁོར་དང་པོའི། གཉིས་པའི། གསུམ་པའི་དགོངས་པ་འགྲེལ་པར་བྱེད་པའི་བསྟན་བཅོས་དང་ ༼༢༡༽ གསུམ། ལྟ་བ། སྤྱོད་པ། ལྟ་སྤྱོད་ཟུང་འབྲེལ་དུ་གཏན་ལ་འབེབས་པའི་བསྟན་བཅོས་དང་གསུམ། མཚན་གཞི་རིམ་བཞིན། མངོན་པ་མཛོད། མདོ་རྩ། བྱེ་བྲག་བཤད་མཛོད་ཆེན་མོ་ལྟ་བུའོ། །གཉིས་པ་ལ་ཡང༌། ལྟ་བ། སྤྱོད་པ། ལྟ་སྤྱོད་ཟུང་འབྲེལ་དུ་གཏན་ལ་འབེབས་པའི་བསྟན་བཅོས་དང་གསུམ། མཚན་གཞི་རིམ་བཞིན། རྩ་བ་ཤེས་རབ། སྤྱོད་འཇུག མངོན་པར་རྟོགས་པའི་རྒྱན་ལྟ་བུའོ། །གསུམ་པ་ལ། ལྟ་བ། སྤྱོད་པ། ལྟ་སྤྱོད་ཟུང་འབྲེལ་དུ་གཏན་ལ་འབེབས་པའི་བསྟན་བཅོས་དང་གསུམ། མཚན་གཞི་རིམ་བཞིན། ཐེག་བསྡུས། སྡོམ་པ་ཉི་ཤུ་པ། མདོ་སྡེ་རྒྱན་ལྟ་བུའོ། །གཉིས་པ་ལ། ཇི་ལྟ་བ་སྟོན་པའི་བསྟན་བཅོས། ཇི་སྙེད་པ་སྟོན་པའི་བསྟན་བཅོས། ཐར་པ་དང་ཐམས་ཅད་མཁྱེན་པ་ཐོབ་པའི་ཐབས་སྟོན་པའི་བསྟན་བཅོས་སོ། །དང་པོ་ནི། གང་ ༼༢༢༽ ཟག་གི་བདག་མེད་དང༌། ཆོས་ཀྱི་བདག་མེད་གཙོ་བོར་གཏན་ལ་འབེབས་པའི་བསྟན་བཅོས་རྣམས་སོ། །གཉིས་པ་ལ། སྐྱེ་བོ་གསོ་ཐིགས་དང༌། ས་སྐྱ་ལེགས་བཤད་ལ་སོགས་པ་འཇིག་རྟེན་གྱི་བསྟན་བཅོས་དང༌།

རིགས་པའི་གནས་དང་པོ་བཞི་གཙོ་བོར་གཏན་ལ་འབེབས་པའི་བསྟན་བཅོས་རྣམ་དག་གཉིས་སོ། །གསུམ་པ་ནི། སྤྱོད་འཇུག་ལྟ་བུའོ། །གསུམ་པ་ལ། རྒྱ་ཆེན་པོ་སྡུད་པར་བྱེད་པའི། འཁྲུགས་པ་གོ་རིམ་དུ་སྡེབས་པའི། ཟབ་མོ་རྣམ་པར་འབྱེད་པའི་བསྟན་བཅོས་དང་གསུམ། མཚན་གཞི་རིམ་བཞིན། མངོན་པ་ཀུན་བཏུས། མདོ་རྩ། དབུ་མ་རིགས་ཚོགས་ལྟ་བུའོ། །བཞི་པ་ལ། ཡང་དག་གསུམ། ལྟར་སྣང་དྲུག་ཏུ་ཡོད། ས་སྡེ་ལས། དོན་མེད་དོན་ལོག་དོན་དང་ལྡན། །ངན་གཡོ་སྙིང་བྲལ་སྡུག་བསྔལ་སྤོང༌། །ཐོས་རྩོད་བསྒྲུབ་པ་ལྷུར་ལེན་པ། །བསྟན་བཅོས་རྣམ་པ་དགུ་ཡིན་ནོ། །ཞེས་སོ། །ལྔ་པ་ལ། རྫོགས་པའི་སངས་ ༼༢༣༽ རྒྱས་ཀྱིས་གསུངས་པ་ལ་བསྟན་བཅོས་སུ་བྱས་པ། དགྲ་བཅོམ་པས་གསུངས་པ་ལ་བསྟན་བཅོས་སུ་བྱས་པ། བྱང་སེམས་འཕགས་པས་གསུངས་པ་ལ་བསྟན་བཅོས་སུ་བྱས་པ། སོ་སོའི་སྐྱེ་བོའི་པཎྜི་ཏ་མཁས་པས་གསུངས་པ་ལ་བསྟན་བཅོས་སུ་བྱས་པ་དང་བཞི། དང་པོ་ནི། རྒྱན་གཉིས། འབྱེད་གཉིས། རྒྱུད་བླ་མ་སྟེ། བྱམས་ཆོས་ལྟ་བུའོ། །གཉིས་པ་ནི། དགྲ་བཅོམ་པ་བདུན་གྱིས་མཛད་པའི་མངོན་པ་སྡེ་བདུན་ལྟ་བུའོ། །སྡེ་བདུན་ནི། མཛོད་འགྲེལ་ལས་བཤད། ཆོས་ཀྱི་ཕུང་པོ་ཤཱ་རིའི་བུས། །གདག་པའི་བསྟན་བཅོས་མོའུ་འགལ་བུས། །ཁམས་ཀྱི་ཚོགས་ནི་གང་པོས་བྱས། །རྣམ་ཤེས་ཚོགས་ནི་ལྷ་སྐྱིད་ཀྱིས། །ཡེ་ཤེས་ལ་འཇུག་ཀ་ཏའི་བུས། །རབ་ཏུ་བྱེད་པ་དབྱིག་ཤེས་ཀྱིས། །ཡང་དག་འགྲོ་བའི་རྣམ་གྲངས་ནི། །གསུས་པོ་ཆེ་ཡིས་བྱས་ཞེས་གྲགས། །ཞེས་སོ། །གསུམ་པ་ནི། ས་གསུམ་པ་ལ་གནས་པའི་འཕགས་པ་ཐོགས་ ༼༢༤༽ མེད་ཀྱིས་མཛད་པའི་རྒྱས་པའི་བསྟན་བཅོས་ས་སྡེ་ལྔ། བསྡུས་པའི་བསྟན་བཅོས་སྡོམ་རྣམ་གཉིས་ལྟ་བུའོ། །ས་སྡེ་ལྔ་ནི། རྩ་བ་ལྟ་བུ་སའི་དངོས་གཞི། དེའི་འགྲེལ་པ་ལྟ་བུ་གཏན་ཕབ་བསྡུ་བ། གསུང་རབ་རྣམས་སྡེ་སྣོད་གསུམ་དུ་བསྡུ་ཚུལ་སྟོན་པ་གཞི་བསྡུ་བ། བརྗོད་བྱེད་མིང་གི་རྣམ་གྲངས་སྟོན་པ་རྣམ་གྲངས་བསྡུ་བ།

གདུལ་བྱ་ལ་ཆོས་འཆད་ཚུལ་སྟོན་པ་རྣམ་པར་བཤད་པའི་སྒོ་བསྡུ་བ་དང་ལྔ་ཡིན་ནོ། །སྡོམ་རྣམ་གཉིས་ནི། ཐེག་ཆེན་ཐུན་མོང་མ་ཡིན་པའི་དོན་སྟོན་པ་ཐེག་བསྡུས། ཐེག་པ་ཐུན་མོང་གི་དོན་སྟོན་པ་མངོན་པ་ཀུན་ལས་བཏུས། བཞི་པ་ནི། མཁས་པ་དབྱིག་གཉེན་གྱིས་མཛད་པའི་པྲ་ཀ་ར་ན་སྡེ་བརྒྱད་ལྟ་བུའོ། །སྡེ་བརྒྱད་ནི། ཆོས་ཐམས་ཅད་སེམས་ཙམ་དུ་གཏན་ལ་འབེབས་པ་སུམ་ཅུ་པ། དེ་ཉིད་རིགས་པས་བསྒྲུབ་པ་ཉི་ཤུ་པ། དེའི་གཞི་ཕུང་པོ་ལྔ་འཐད་པར་སྟོན་པ་ཕུང་པོ་ལྔའི་རབ་བྱེད། སེམས་ཙམ་ཡིན་ཀྱང་ཆོས་འཆད་ཉན་འཐད་པར་ ༼༢༥༽ སྟོན་པ་རྣམ་བཤད་རིག་པ། སེམས་ཙམ་ཡིན་ཀྱང་སྒོ་གསུམ་གྱི་ལས་འཐད་པར་སྟོན་པ་ལས་བསྒྲུབ་པའི་རབ་བྱེད་དེ། རང་རྒྱུད་དུ་བརྩམས་པ་ལྔ། མདོ་སྡེ་རྒྱན་དང་འབྱེད་གཉིས་ཀྱི་འགྲེལ་པ་གསུམ་སྟེ། གཞན་འགྲེལ་དུ་བརྩམས་པ་གསུམ། དྲུག་པ་ལ། བཀའ་ཉིད་ལ་འགྲེལ་པར་བཏགས་པའི་བསྟན་བཅོས་དང༌། བཀའི་དོན་རང་རྒྱུད་དུ་བརྩམས་པའི་བསྟན་བཅོས་གཉིས། དང་པོ་ལ། ཚིག་དོན་གཉིས་ཀ་ཞིབ་ཏུ་གཏན་ལ་འབེབས་པ་རྒྱ་ཆེར་འགྲེལ། ཚིག་གི་ཆ་སྤྲོས་པ་དང་བཅས་ནས་འཆད་པའི་ཚིག་འགྲེལ། གོ་དཀའ་བའི་གནས་རྣམ་པར་འབྱེད་པ་དཀའ་འགྲེལ། དོན་གྱི་གཙོ་བོ་བསྡུས་ཏེ་གཏན་ལ་འབེབས་པ་བསྡུས་དོན་གྱི་འགྲེལ་པ་དང་བཞིའོ། །གཉིས་པ་ལ། བཀའ་ཡོངས་རྫོགས་ཀྱི་དོན་སྟོན་པའི་བསྟན་བཅོས་དང༌། བཀའ་འཐོར་བུ་བ་སྣ་ཚོགས་ཀྱི་དོན་སྟོན་པའི་བསྟན་བཅོས་གཉིས། དང་པོ་ནི། མངོན་རྟོགས་རྒྱན་ལྟ་བུ། གཉིས་ ༼༢༦༽ པ་ནི། མདོ་སྡེ་རྒྱན་ལྟ་བུའོ། །བདུན་པ་ལ། སྤྲུལ་སྐུ་ཤཱཀྱ་ཐུབ་པའི་བསྟན་པ་གཞིར་བཞག་ལ། དུས་དང་པོར་བྱུང་བའི། བར་དུ་བྱུང་བའི། ཐ་མ་ལ་བྱུང་བའི་བསྟན་བཅོས་དང་གསུམ། དང་པོ་ནི། སངས་རྒྱས་མྱ་ངན་ལས་འདས་པའི་ཕྱི་ལོ། དགྲ་བཅོམ་པ་བདུན་བརྒྱས་མཛད་པའི་བྱེ་བྲག་བཤད་མཛོད་ཆེན་མོ་ལྟ་བུ། གཉིས་པ་ནི། སྟོན་པ་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན་འཕགས་པ་ཀླུ་སྒྲུབ་ཀྱི་མཛད་པའི་རིག་ཚོགས།

བསྟོད་ཚོགས། གཏམ་གྱི་ཚོགས་ལྟ་བུ། གསུམ་པ་ནི། སངས་རྒྱས་མྱ་ངན་ལས་འདས་ནས་ལོ་དགུ་བརྒྱ་ལོན་པ་ན། ཐོགས་མེད་དང༌། དབྱིག་གཉེན་ལ་སོགས་པ་རྣམས་ཀྱིས་མཛད་པའི་བསྟན་བཅོས་ལྟ་བུའོ། །བཞི་པ་ནི། ཡི་གེ་དུ་མ་འདུས་པ་ལ་མིང༌། མིང་དུ་མ་འདུས་པ་ལ་ཚིག ཚིག་དུ་མ་འདུས་པ་ལ་ཤླཽ་ཀ དེ་དུ་མ་འདུས་པ་ལས་རབ་བྱེད། ལེའུ། སྐབས་ལ་སོགས་པ། ༼༢༧༽ དེ་དུ་མ་འདུས་པ་ལས་བསྟན་བཅོས་ཀྱི་ལུས་ཡོངས་སུ་རྫོགས་པར་འགྱུར་བ་ཡིན་ནོ། །གཉིས་པ་དགོངས་འགྲེལ་གྱི་བསྟན་བཅོས་ངོས་བཟུང་བ་ལ། གཞན་ལུགས་དགག རང་ལུགས་བཞག རྒྱན་གྱི་དགོངས་འགྲེལ་ཇི་ལྟར་བྱུང་ཚུལ་དང་གསུམ། དང་པོ་ལ་ཁ་ཅིག ཤེར་ཕྱིན་གྱི་མདོའི་དགོངས་འགྲེལ། ཤིང་རྟའི་སྲོལ་འབྱེད་ལ་བཞིར་སྟེ། འཕགས་པ་བྱམས་པས་མཛད་པའི་མངོན་རྟོགས་རྒྱན། ཀླུ་སྒྲུབ་ཀྱི་རིག་ཚོགས། ཕྱོགས་གླང་གིས་བརྒྱད་སྟོང་དོན་བསྡུ། འདངས་བཀྲ་སེ་ནས་མཛད་པའི་སྟོང་ཕྲག་བརྒྱ་པའི་རྣམ་བཤད་རྣམས་སུ་ངེས་པའི་ཕྱིར། ཟེར་བ་མི་འཐད་དེ། བརྒྱད་སྟོང་དོན་བསྡུ་དང༌། སྟོང་ཕྲག་བརྒྱ་པའི་རྣམ་བཤད་གཉིས་པོ་དེ། འཕགས་པ་བྱམས་པ་དང༌། ཀླུ་སྒྲུབ་ཀྱི་རྗེས་སུ་འབྲངས་ནས་ཤེར་ཕྱིན་གྱི་དགོངས་པ་འགྲེལ་བྱེད་མ་ཡིན་པ་ཐལ། དེ་གཉིས་རྒྱན་དང་རྩ་ཤེར་ལས་དོན་ ༼༢༨༽ གཞན་པའི་ཤིང་རྟའི་སྲོལ་འབྱེད་ཡིན་པའི་ཕྱིར། འདོད་མི་ནུས་ཏེ། བརྒྱད་སྟོང་དོན་བསྡུ་བྱམས་པའི་རྗེས་སུ་འབྲངས་ནས་ཤེར་ཕྱིན་གྱི་དགོངས་པ་འགྲེལ་པར་བྱེད་པ་ཡིན་ལ། གཅིག་ཤོས་ནི། ཀླུ་སྒྲུབ་ཀྱི་རྗེས་སུ་འབྲངས་ནས་ཤེར་ཕྱིན་གྱི་དགོངས་པ་འགྲེལ་བྱེད་ཡིན་པའི་ཕྱིར། སྔ་མ་ལ་ཁྱབ་པ་ཡོད་དེ། ཤིང་རྟའི་སྲོལ་འབྱེད་ཀྱི་དོན་ཡང༌། སློབ་དཔོན་སྔ་མ་གཞན་གྱི་རྗེས་སུ་འབྲངས་པ་ཙམ་མ་ཡིན་པར། མདོའི་དོན་རང་སྟོབས་ཀྱིས་འགྲེལ་པ་ལ་འདོད་དགོས་པའི་ཕྱིར། ཤེར་ཕྱིན་གྱི་མདོའི་དོན་ཉམས་སུ་ལེན་པའི་རིམ་པ་ལ། སྙིང་པོའི་དོན་ཡིད་ལ་བྱེད་པའི་སྒོམ་རིམ་དང༌།

མངོན་པར་རྟོགས་པའི་དོན་ཡིད་ལ་བྱེད་པའི་སྒོམ་རིམ་གཉིས་སུ་གྲངས་མ་ངེས་པར་ཐལ། ཤེར་ཕྱིན་གྱི་མདོའི་དགོངས་པ་འགྲེལ་པར་བྱེད་པའི་ཤིང་རྟའི་སྲོལ་འབྱེད་ལ་དངོས་བསྟན་སྟོང་ཉིད་ཀྱི་ཆ་གསལ་བར་བྱེད་པ་དབུ་མའི་བསྟན་བཅོས་དང༌། སྦས་དོན་མངོན་རྟོགས་ཀྱི་རིམ་པ་གསལ་བར་ ༼༢༩༽ བྱེད་པ་མངོན་པར་རྟོགས་པའི་རྒྱན་གཉིས་སུ་མ་ངེས་པའི་ཕྱིར། གཉིས་པ་རང་ལུགས་ལ། ཤེར་ཕྱིན་གྱི་མདོའི་དགོངས་འགྲེལ་ཤིང་རྟའི་སྲོལ་འབྱེད་ལ། དངོས་བསྟན་སྟོང་ཉིད་ཀྱི་ཆ་གསལ་བར་བྱེད་པ་དབུ་མ་རིག་ཚོགས་དང༌། སྦས་དོན་མངོན་རྟོགས་ཀྱི་རིམ་པ་གསལ་བར་བྱེད་པ་མངོན་པར་རྟོགས་པའི་རྒྱན་གཉིས་སུ་ངེས་པ་ཡིན་ཏེ། ཤེར་ཕྱིན་གྱི་མདོའི་བསྟན་དོན་ཉམས་ལེན་གྱི་རིམ་པ་ལ། སྙིང་པོའི་དོན་ཡིད་ལ་བྱེད་པའི་སྒོམ་རིམ་དང༌། མངོན་པར་རྟོགས་པའི་དོན་ཡིད་ལ་བྱེད་པའི་སྒོ་རིམ་གཉིས་སུ་ངེས་ཤིང༌། དང་པོའི་ལམ་སྲོལ་གསར་དུ་གཏན་ལ་འབེབས་པ་དབུ་མ་རིག་ཚོགས། ཕྱི་མའི་ལམ་སྲོལ་གསར་དུ་གཏན་ལ་འབེབས་པ་ལ་མངོན་པར་རྟོགས་པའི་རྒྱན་གསུངས་སོ། །འདི་གཉིས་ལ་ཤིང་རྟའི་སྲོལ་འབྱེད་ཀྱི་དོན་ཡང་ཚང་སྟེ། སློབ་དཔོན་སྔ་མ་གཞན་གྱི་རྗེས་སུ་འབྲངས་བ་ཙམ་མ་ཡིན་པར། ཤེར་ཕྱིན་གྱི་མདོའི་དགོངས་པ་རང་ ༼༣༠༽ སྟོབས་ཀྱིས་འགྲེལ་པའི་ལམ་སྲོལ་སོ་སོར་གསུངས་པའི་ཕྱིར། དཔེར་ན། རྒྱལ་པོ་སྟོབས་ལྡན་གྱི་ཤིང་རྟའི་སྟོབས་ཀྱི་འཇིག་རྟེན་ཐ་མལ་པ་ལ་གྲགས་པའི་ལམ་སྲོལ་གསར་དུ་བཏོད་པ་བཞིན་ནོ། །གསུམ་པ་རྒྱན་གྱི་དགོངས་འགྲེལ་བྱུང་ཚུལ་ལ། འབུམ་དང་སྦྱར་བའི། ཉི་ཁྲི་དང་སྦྱར་བའི། བརྒྱད་སྟོང་པ་དང་སྦྱར་བའི། སྡུད་པ་དང་སྦྱར་བའི། རྒྱས་འབྲིང་བསྡུས་པ་གསུམ་ཀ་དང་སྦྱར་བའི་རྣམ་བཤད་དང་ལྔ། དང་པོ་ལ། དཔའ་བོ་དང་འདངས་བཀྲ་སེ་ནས་མཛད་པའི་རྣམ་བཤད། དབྱིག་གཉེན་གྱིས་མཛད་པའི་གནོད་འཇོམས་གཞུང་འགྲེལ། གནོད་འཇོམས་ཆེ་བ། རྒྱལ་པོ་ཁྲི་སྲོང་ལྡེའུ་བཙན་གྱིས་མཛད།

ཅེས་གྲགས་པ་དང་བཞི། གཉིས་པ་ལ། ཐོགས་མེད་ཀྱི་དེ་ཉིད་རྣམ་ངེས། དབྱིག་གཉེན་གྱིས་གཞུང་འགྲེལ། འཕགས་གྲོལ་གྱི་ཉི་ཁྲི་སྣང་བ། བཙུན་གྲོལ་གྱི་ཉི་ཁྲི་རྣམ་འགྲེལ། ཤཱནྟི་པའི་དག་ལྡན། སློབ་དཔོན་གྱི་ ༼༣༡༽ ལེ་བརྒྱད་དམ་དྲུག གསུམ་པ་ལ། སློབ་དཔོན་གྱི་འགྲེལ་ཆེན། ཤཱནྟི་པའི་སྙིང་པོ་མཆོག་ཨ་བྷ་ཡའི་གནད་ཀྱི་ཟླ་ཟེར་དང་གསུམ། བཞི་པ་ལ། ཁ་ཆེ་དྷརྨ་ཤྲཱིས་མཛད་པའི་སྡུས་པའི་ལྡེ་མིག སངས་རྒྱས་ཡེ་ཤེས་ཞབས་ཀྱི་སྡུད་འགྲེལ་རྟོགས་དཀའ་བ། སློབ་དཔོན་གྱི་སྡུད་འགྲེལ་རྟོགས་སླ་བ་དང་གསུམ། ལྔ་པ་ནི། འགྲེལ་པ་དོན་གསལ་ལོ། །འདིའི་འགྲེལ་བཤད་ལ། ཆོས་བཤེས། གསེར་གླིང་པ། ཤེར་འབྱུང་བློ་གྲོས། ཁ་ཆེ་གཞོན་ནུ་དཔལ་གྱི་མཛད་པའི་འགྲེལ་བཤད་དུ་མ་ཡོད་དོ། །དེ་དག་གི་ནང་ནས་འདིར་བཀའི་དབང་དུ་བྱས་ན་ཤེར་ཕྱིན་གྱི་མདོ། བསྟན་བཅོས་ཀྱི་དབང་དུ་བྱས་ན་མངོན་པར་རྟོགས་པའི་རྒྱན། འགྲེལ་པའི་དབང་དུ་བྱས་ན་འགྲེལ་པ་དོན་གསལ། འགྲེལ་བཤད་རྣམས་ཀྱི་ལེགས་པའི་ཆ་རྣམས་ནི་འདིར་བཤད་པར་བྱ་བའི་དམ་ཆོས་ཡིན་ནོ། །གཉིས་པ་རྟོགས་ ༼༣༢༽ པའི་དམ་ཆོས་ལ། ངོ་བོ་དང༌། དབྱེ་བ་གཉིས། དང་པོ་ནི། སྤངས་རྟོགས་གང་རུང་གིས་བསྡུས་པའི་རྣམ་དཀར་གྱི་ཡོན་ཏན། གཉིས་པ་ལ། རྟོགས་པ་དངོས་དང༌། རྟོགས་པའི་སྟོབས་ཀྱིས་ཐོབ་པའི་དམ་ཆོས་གཉིས། དང་པོ་ནི། ཐེག་པ་གསུམ་གྱི་ལམ་ལྔ་གསུམ་བཅོ་ལྔ་དང༌། ལམ་མ་ཞུགས་ཀྱི་བསླབ་པ་རིན་པོ་ཆེ་གསུམ་ལྟ་བུའོ། །གཉིས་པ་ནི། ལམ་བསྒོམ་སྟོབས་ཀྱིས་ཐོབ་པའི་འགོག་བདེན་ལྟ་བུའོ། །གསུམ་པ་ལ། སྤྱིར་བསྟན་པ་དང༌། ཅུང་ཟད་ཕྱེ་སྟེ་བསྟན་པ་གཉིས། དང་པོ་ནི། ལུང་གི་དམ་ཆོས་ཐོས་བསམ་གྱི་སྒོ་ནས་འཛིན་པ་དང༌། རྟོགས་པའི་དམ་ཆོས་ཉམས་ལེན་གྱི་སྒོ་ནས་བསྒྲུབ་པ་ཡོད་པ་དེ་སྲིད་དུ་དམ་པའི་ཆོས་གནས་ཏེ། མཛོད་ལས། སྟོན་པའི་དམ་ཆོས་རྣམ་གཉིས་དེ། །ལུང་དང་རྟོགས་པའི་བདག་ཉིད་དོ། །དེ་འཛིན་བྱེད་པ་སྨྲ་བྱེད་དང༌། །བསྒྲུབ་པར་བྱེད་པ་ཁོ་ན་ཡིན། །ཞེས་སོ། །གཉིས་

༼༣༣༽ པ་ལ། སྤྱིར་བསྟན་པ་གནས་པའི་ཡུན་ཚད། སྔར་འདས་པའི་དུས། མ་འོངས་པ་ན་གནས་པའི་ཡུན་ཚད་ངོས་བཟུང་བའོ། །དང་པོ་ལ། སྟོན་པ་འཛམ་བུའི་གླིང་དུ་བྱོན་ཚུལ། དཀའ་བ་སྤྱད་ནས་བྱང་ཆུབ་བརྙེད་ཚུལ། བྱང་ཆུབ་བརྙེད་ནས་ཆོས་འཁོར་བསྐོར་ཚུལ། དེའི་རྗེས་སུ་བསྟན་པ་གནས་ཚུལ་དང་བཞི། དང་པོ་ནི། སྟོན་པ་འདི་སྔོན་བསྐལ་པ་དཔག་ཏུ་མེད་པའི་སྔ་རོལ་དུ་བླ་ན་མེད་པའི་བྱང་ཆུབ་ཀྱི་གོ་འཕངས་བརྙེད་དུ་ཟིན་ཀྱང༌། སྔོན་གྱི་སྨོན་ལམ་དང་ཐུགས་རྗེའི་ཤུགས་ཀྱིས་རབ་བྱུང་གི་ལོ། ས་ག་ཟླ་བའི་ཚེས་བཅོ་ལྔའི་ནམ་ཕྱེད་ལ། གླང་པོ་ཆེའི་གཟུགས་ཀྱི་ཡུམ་གྱི་བློ་གཡས་ནས་ཞུགས་ཏེ། ཟླ་བ་བཅུ་རྫོགས་པར་ཡུམ་གྱི་ལྷུམས་སུ་གནས་ནས། རྣམ་བྱུང་གི་ལོ་ས་ཕོ་འབྲུག་གི་དབོའི་ཟླ་བའི་ཡར་ཚེས་བཅུའི་ཉིན་རྒྱལ་ཕུར་འཛོམ་པའི་ཚེ། ངོ་མཚར་བའི་ལྟས་དཔག་ཏུ་མེད་ ༼༣༤༽ པ་དང་བཅས་སྟེ། བཀྲ་ཤིས་ལུམ་བྷིའི་ཚལ་དུ་སྐུ་བལྟམས་པ་ཡིན་ཏེ། རྒྱ་ཆེར་རོལ་པ་ལས། དགེ་སློང་དེས་དེ་ལྟར་དགུན་འདས་ཏེ། དཔྱིད་ཀྱི་དུས་དཔྱི་ཟླ་ཐ་ཆུང་གི་ཚེ། སྐར་མ་ས་ག་ལ་བབ་པའི་དུས་ཀྱི་དམ་པ་ལ། ཤིང་རྣམས་ཀྱི་ལོ་མ་རྒྱས་ཤིང་དྲང་དྲོ་དང་མུན་པ་དང་རྡུལ་མེད་ཅིང༌། ས་གཞི་སྔོ་གཞོན་ནུ་སྐྱེས་པས་ཁྱབ་པར་གནས་པའི་ཚེ། འཇིག་རྟེན་གསུམ་གྱི་གཙོ་བོ། འཇིག་རྟེན་གསུམ་གྱིས་མཆོད་པར་འོས་པའི་དུས་ལ་བབ་པའི་ཚོད་ལ་རྣམ་པར་གཟིགས་ནས། ཚེས་བཅོ་ལྔ་ཟླ་བ་ཉ་བའི་དུས་སུ། ཡུམ་གསོ་སྦྱོང་བླངས་པའི་རུམ་དུ། བྱང་ཆུབ་སེམས་དཔའ་དགའ་ལྡན་གྱི་གནས་དམ་པ་ནས་འཕོས་ཏེ། ཞེས་དང༌། དེ་ལྟར་ཟླ་བ་བཅུ་ཚང་ནས། མའི་བློ་གཡས་པ་ནས་དྲན་ཤེས་བཞིན་དུ་མངལ་གྱི་དྲི་མས་མ་གོས་པར་བྱུང་སྟེ། ཞེས་བཤད། དེ་ཡང་མདོ་འདིས་མངོན་པར་རྫོགས་པར་སངས་རྒྱས་པའི་དུས། ལྷུམས་སུ་ ༼༣༥༽ འཇུག་པའི་དུས། སྐུ་བལྟམས་པའི་དུས། གསུམ་བསྟན་ཏེ། དགེ་སློང་དག་དེ་ལྟར་དགུན་འདས་ཏེ། ཞེས་པ་ནས། འཇིག་རྟེན་གསུམ་གྱི་གཙོ་བོ།

འཇིག་རྟེན་གསུམ་གྱིས་མཆོད་པར་འོས་པའི་དུས་ལ་བབ་པའི་ཚོད་ལ་རྣམ་པར་གཟིགས་ནས། ཞེས་པའི་བར་གྱིས་དང་པོ་བསྟན། ཚེས་བཅོ་ལྔ་ཞེས་པ་ནས། འཕོ་སྟེ་ཞེས་པའི་བར་གྱིས་གཉིས་པ་བསྟན། དེ་ལྟར་ཞེས་སོགས་ཀྱི། གསུམ་པ་བསྟན། འདུས་པ་རིན་པོ་ཆེའི་ཏོག་ལས། འདྲེན་པ་ཁྱོད་ནི་རྒྱལ་ལ་སྐྱེས། །ཞེས་སོ། །གལ་ཏེ་ཡུམ་གྱི་ལྷུམས་སུ་ཟླ་བ་བཅུ་རྫོགས་པར་གནས་པ་མི་འཐད་དེ། ས་གའི་བཅོ་ལྔ་ནས། དབོའི་ཚེས་བཅུའི་བར་ལ་ཞག་ལྔ་མ་ཚང་བའི་ཕྱིར། ཞེ་ན་སྐྱོན་མེད་དེ། ཆུ་སྟོད། ཁྲུམས་སྨད། སྨིན་དྲུག རྒྱལ། དབོའི་ཞག་མི་ཐུབ་ཀྱི། ཞག་ལྔ་ཁ་སྐོང་དུ་ཡོད་པའི་ཕྱིར་རོ། །འོ་ན། གཞུང་དམ་པ་ལས། ༼༣༦༽ དཔྱིད་ཟླ་ཐ་ཆུང་ལ་སྐུ་བལྟམས་པར་བཤད་པ་མ་ཡིན་ནམ་ཞེ་ན། སྐྱོན་མེད་དེ། ལྷུམས་སུ་ཞུགས་པ་ལ་སྐུ་བལྟམས་པའི་མིང་བཏགས་པའི་ཕྱིར་གཞན་དུ་ན་ཟླ་བ་བཅུ་གཉིས་མངལ་དུ་གནས་པར་འགྱུར་ཏེ། ས་གའི་ཟླ་བ་ལ་ལྷུམས་སུ་ཞུགས་པར་བཤད་ཅིང༌། དེའི་ལོ་ཕྱི་མའི་ས་ག་ལ་སྐུ་བལྟམས་པའི་ཕྱིར། གཉིས་པ་ནི། ལོ་ཉི་ཤུ་རྩ་དགུའི་བར་དུ་འཇིག་རྟེན་སྤྱོད་པས་གཞན་དོན་མཛད་དེ། གདོང་ངན་ཞེས་བྱ་བ་མེ་ཕོ་སྤྲེའུའི་ལོ། མཆོད་རྟེན་རྣམ་དག་གི་དྲུང་དུ་རབ་ཏུ་བྱུང་ནས། རྗེས་འཇུག་གི་གདུལ་བྱ་རྣམས་ཀྱིས་བྱང་ཆུབ་གྲུབ་པ་ལ་དཀའ་སྤྱད་ཚད་མེད་པ་དང་དུ་བླངས་དགོས་པར་ཤེས་པའི་ཕྱིར་དུ་ལོ་དྲུག་ཏུ་དཀའ་བ་སྤྱད་པའི་ཚུལ་བསྟན། སུམ་ཅུ་རྩ་ལྔ་པ་དགེ་བྱེད་ཀྱི་ལོ་ཆུ་ཕོ་སྟག་གི་ས་གའི་ཚེས་བཅོ་ལྔའི་ཐོ་རངས་ཀྱི་ཆ་ལ་བླ་མེད་བྱང་ཆུབ་བརྙེད་པའི་ཚུལ་བསྟན་པ་ཡིན་ཏེ། ལུང་གཞི་ལས། བྱང་ཆུབ་སེམས་དཔའ་ལོ་ཉི་ཤུ་རྩ་དགུ་ལོན་ནས་ལོ་དྲུག་ཏུ་དཀའ་བ་སྤྱོད་ 

༼༣༧༽ པར་འགྱུར་ཏེ། དེ་ནས་བདུད་རྩི་རྟོགས་པར་མཐོང་ངོ༌། །ཞེས་དང༌། མངོན་པར་བྱང་ཆུབ་པའི་མདོ་ལས། ནམ་གྱི་ཐུན་ཐ་མ་ལ། ཟག་པ་ཟད་པའི་ཤེས་པ་མངོན་དུ་བྱས་སོ། །ཞེས་དང༌། འགྲེལ་ཆེན་དྲི་མེད་འོད་ལས། འཕགས་པའི་ཡུལ་འདིར་དཀར་པོའི་ཚེས་གཅིག་ལ་སོགས་པ་བཅོ་ལྔའི་མཐར་ནག་པོའི་ཚེས་གཅིག་ལ་འཇུག་པ་ས་གའི་ཉའི་སྐྱ་རེངས་འཆར་བའི་ཚེ། བཅོམ་ལྡན་འདས་ཤཱཀྱ་ཐུབ་པ་མངོན་པར་རྫོགས་པར་སངས་རྒྱས་ཏེ། ཞེས་སོ། །གསུམ་པ་ནི། མངོན་པར་རྫོགས་པར་སངས་རྒྱས་ནས་ཞག་བདུན་ཕྲག་བདུན་གྱི་བར་དུ་ཐ་མལ་པའི་ངོར་ཆོས་མ་གསུང་པའི་ཚུལ་དུ་བཞུགས། དེ་ནས་ཆུ་སྟོད་ཟླ་བའི་ཡར་ངོའི་ཚེས་བཞི་ལ། ལྔ་སྡེ་བཟང་པོ་ལ་ཆོས་གསུངས་པ་ནས་བརྩམས་ཏེ། དགུང་ལོ་བཞི་བཅུ་རྩ་ལྔའི་བར་དུ་རིམ་པ་གསུམ་གྱི་ཆོས་འཁོར་རྒྱུན་མི་ཆད་པར་བསྐོར་ཏེ། དགུང་ལོ་བརྒྱད་ཅུ་བཞེས་པའི་ཚེ། ཐམས་ཅད་འདུལ་ཞེས་བྱ་ ༼༣༨༽ བའི་ལོ། མེ་ཕོ་ཕག་གི་ས་གའི་ཚེས་བཅོ་ལྔ་ལ་མྱ་ངན་ལས་འདས་པའི་ཚུལ་བསྟན་ཏེ། མྱང་འདས་ཆེན་པོ་ལས། དེ་ནས་བཅོམ་ལྡན་འདས་དགེ་སློང་བྱེ་བ་ཕྲག་བརྒྱད་ཅུས་བསྐོར་ཅིང་མདུན་གྱིས་བལྟ་སྟེ། དཔྱིད་ཟླ་ཐ་ཆུང་གི་ཉའི་ནང་པར་ཡོངས་སུ་མྱ་ངན་ལས་འདའ་བའི་དུས་དང་ཉེ་བར་གྱུར་པ་ན། ཞེས་དང༌། མངོན་པར་བྱེ་བྲག་ཏུ་བཤད་པ་ལས། ཆོས་འཁོར་གནས་དང་ཡངས་པ་ཅན། །ས་དཀར་ཅན་དང་ལྷ་ཡི་གནས། །བྱིས་པ་གསོད་དང་ཀོའུ་ཤམྦྷི། །འབྲོག་གནས་མཆོད་རྟེན་རི་དང་ནི། །འོད་མའི་གྲོང་དང་ཡངས་བཅས་དང༌། །སེར་སྐྱའི་གནས་ཀྱི་གྲོང་ཁྱེར་ཏེ། །དེ་རྣམས་སུ་ནི་ཐུབ་པ་ཡིས། །སྐྱེས་མཆོག་ལོ་རེ་ལོ་རེ་བཞུགས། །ཉི་ཤུ་རྩ་གསུམ་མཉན་ཡོད་དུ། །སྨན་གྱི་ནགས་སུ་ལོ་བཞི་སྟེ། །འབར་བའི་ཕུག་གི་གནས་སུ་དང༌། །རྒྱལ་པོའི་ཁབ་ཀྱི་གྲོང་དུ་ལྔ། །དཀའ་བ་སྤྱད་པ་ལོ་དྲུག་སྟེ། །ཉི་ཤུ་རྩ་དགུ་ཁབ་ཏུ་གནས། །རྒྱལ་བ་དེ་ལྟར་བརྒྱད་ཅུ་ལ། །ཐུབ་མཆོག་དམ་ ༼༣༩༽ པ་མྱ་ངན་འདས། །ཞེས་སོ། །ཁ་ཆེ་པཎ་ཆེན་ལྟར་ན།

སྨིན་དྲུག་གི་ཚེས་བརྒྱད་ཀྱི་ནམ་ཕྱེད་ལ་མྱ་ངན་ལས་འདས་པར་བཞེད་དེ། སྨིན་དྲུག་ཟླ་བའི་ཡར་ཚེས་ཀྱི། །ཚེས་བརྒྱད་ནམ་གུང་མཉམ་པ་ལ། །ཟླ་བ་རི་བོ་ལ་ནུབ་ཚེ། །ཐུབ་དབང་ཡོངས་སུ་མྱ་ངན་འདས། །ཞེས་སོ། །བཞི་པ་ནི། སྤྱིར་སྟོན་པ་མྱ་ངན་ལས་འདས་རྗེས། དགྲ་བཅོམ། ཕྱིར་མི་འོང༌། རྒྱུན་ཞུགས་ཀྱི་འབྲས་བུ་ལ་གཙོ་བོར་སྤྱོད་པ། འབྲས་བུའི་དུས་ཀྱི་ལྔ་བརྒྱ་པ་ཕྲག་གསུམ། ཤེས་རབ། ཏིང་ངེ་འཛིན། ཚུལ་ཁྲིམས་ཀྱི་བསླབ་པ་ལ་གཙོ་བོར་སྤྱོད་པ་བསྒྲུབ་པའི་དུས་ཀྱི་ལྔ་བརྒྱ་པ་ཕྲག་གསུམ། མངོན་པ། མདོ་སྡེ། འདུལ་བའི་སྡེ་སྣོད་ལ་གཙོ་བོར་སྤྱོད་པ། ལུང་གི་དུས་ཀྱི་ལྔ་བརྒྱ་པ་ཕྲག་གསུམ། ལུང་རྟོགས་ཀྱི་བསྟན་པ་རྣལ་མར་མེད་ཀྱང༌། རབ་ཏུ་བྱུང་བའི་རྟགས་ཆ་ལུགས་ཙམ་ཡོད་པ། རྟགས་ཙམ་འཛིན་པའི་ལྔ་བརྒྱ་པ་ཕྲག་ ༼༤༠༽ གཅིག་སྟེ། ལྔ་བརྒྱ་པ་ཕྲག་བཅུར་གནས་པ་ཡིན་ནོ། །དབྱིག་གཉེན་གྱིས་མཛད་པའི་གནོད་འཇོམས་ལས། སྟོང་ཕྲག་རེ་རེ་ལ་ཕྱེད་ཕྱེད་དུ་བཅད་པས་ལྔ་བརྒྱ་པ་ཕྲག་བཅུ་ལ་ལེའུ་བཅུར་འགྱུར་ཏེ། དེ་ལ་ལྔ་བརྒྱ་པ་དང་པོ་དང༌། གཉིས་པ་དང༌། གསུམ་པ་རྣམས་ལ་རིམ་པ་ལྟར། དགྲ་བཅོམ་པ་དང༌། ཕྱིར་མི་འོང་བ་དང༌། རྒྱུན་ཏུ་ཞུགས་པའི་ལེའུ་ཞེས་བྱ་སྟེ། ཁོང་དུ་ཆུད་པའི་ལེའུ་གསུམ་དང༌། དེ་ནས་ལྔ་བརྒྱ་པ་བཞི་པ་དང༌། ལྔ་པ་དང༌། དྲུག་པ་རྣམས་ལ་རིམ་པ་ལྟར། ལྷག་མཐོང་དང༌། ཏིང་ངེ་འཛིན་དང༌། ཚུལ་ཁྲིམས་དང་ལྡན་པ་མང་དུ་འབྱུང་བས། ལྷག་མཐོང་གི་ལེའུ་དང༌། ཏིང་ངེ་འཛིན་གྱི་ལེའུ་དང༌། ཚུལ་ཁྲིམས་ཀྱི་ལེའུ་ཞེས་བྱ་སྟེ། བསྒྲུབ་པའི་དུས་ཀྱི་ལེའུ་གསུམ་དང༌། དེ་ནས་ལྔ་བརྒྱ་པ་བདུན་པ་དང༌། བརྒྱད་པ་དང༌། དགུ་པ་ལ་རིམ་པ་ལྟར། ཆོས་མངོན་པ་དང༌། མདོ་སྡེ་དང༌། འདུལ་བ་སྟོན་པ་མང་དུ་འབྱུང་བས། མངོན་ ༼༤༡༽ པའི་ལེའུ་དང༌། མདོ་སྡེའི་ལེའུ་དང༌། འདུལ་བའི་ལེའུ་ཞེས་བྱ་སྟེ། ལུང་གི་ལེའུ་གསུམ་དང༌། དེ་ནས་ལྔ་བརྒྱ་པ་བཅུ་པ་ནི། རབ་ཏུ་བྱུང་བའི་རྟགས་ཙམ་ལས་ལྟ་སྤྱོད་རྣལ་མ་དང་མི་ལྡན་པས་རྟགས་ཙམ་འཛིན་པའི་ལེའུ་ཞེས་བྱ་སྟེ།

འདི་ཉིད་ལ་ལྔ་བརྒྱ་པ་ཐ་མ་ཞེས་བྱའོ། །ཞེས་སོ། །འོ་ན། མདོ་གཞན་ལས། ལོ་སྟོང་ལྔ་བརྒྱ་དང༌། སྟོང་ལ་སོགས་པར་གནས་པར་བཤད་པ་དང་འགལ་ལོ་ཞེ་ན། སྐྱོན་མེད་དེ། དེ་དག་ནི་དོན་གཞན་ལ་དགོངས་པའི་དྲང་དོན་དགོངས་པ་ཅན་ཡིན་པས་སོ། །གཉིས་པ་ནི། རྒྱལ་བ་ཞེས་བྱ་བ་ཤིང་ཕོ་རྟའི་ལོ་ཡན་ཆད་ལ་འབྲས་བུའི་དུས་ཀྱི་ལྔ་བརྒྱ་པ་ཕྲག་གསུམ། བསྒྲུབ་པའི་དུས་ཀྱི་ལྔ་བརྒྱ་པ་ཕྲག་གསུམ། མངོན་པའི་དུས་ཀྱི་ལྔ་བརྒྱ་པ་ཕྲག་གཅིག མདོ་སྡེའི་དུས་ཀྱི་བརྒྱ་དང་བདུན་སྟེ། སུམ་སྟོང་དྲུག་བརྒྱ་དང་བདུན་ནི་སྔར་འདས་པའི་དུས་ཡིན་ཏེ། འཛིན་བྱེད་ཀྱི་ལོ་མེ་ཕོ་ ༼༤༢༽ བྱི་བ་ལ་ས་སྐྱ་པཎ་ཆེན་གྱི་བསྟན་རྩིས་མཛད་དུས་སུམ་སྟོང་སུམ་བརྒྱ་ཞེ་དགུ་འདས་པར་བཤད། དེའི་རྗེས་སུ་འཕགས་པས། དབང་ཕྱུག་གི་ལོ་མེ་མོ་གླང་ལ་བསྟན་རྩིས་མཛད་དུས་སུམ་སྟོང་བཞི་བརྒྱ་དང་བཅུ་འདས་པར་བཤད། དེ་ནས་ཤིང་ཕོ་རྟའི་ལོའི་བར་ལ་བརྒྱ་དང་གོ་བདུན་འདས་པའི་ཕྱིར་རོ། །གསུམ་པ་ནི། མདོ་སྡེའི་དུས་ཀྱི་བཞི་བརྒྱ་པ་དང་གསུམ། འདུལ་བའི་དུས་ཀྱི་ལྔ་བརྒྱ་པ་ཕྲག་གཅིག རྟགས་ཙམ་འཛིན་པའི་དུས་ཀྱི་ལྔ་བརྒྱ་པ་ཕྲག་གཅིག་སྟེ། ཆིག་སྟོང་སུམ་བརྒྱ་དགུ་ཅུ་རྩ་གསུམ་ནི་ད་ཕྱིན་ཆད་གནས་པའི་བསྟན་པའི་དུས་ཡིན་པར་ས་སྐྱ་པ་གོང་མ་རྣམས་བཞེད་པ་ཡིན་ནོ། །འདི་དག་གི་སྟེང་ནས། ཤིང་ཕོ་རྟ་ནས། ལྕགས་མོ་བྱའི་བར་ལ་ལོ་ཉེར་བརྒྱད་འདས་པ་ཡིན་པར་ཤེས་པར་བྱའོ། །གཉིས་པ་དེ་ལ་བཤད་ཉན་གྱི་སྒོ་ནས་འཇུག་ཚུལ་ལ། འཆད་པ་པོ་སློབ་དཔོན་གྱི་མཚན་ཉིད། ཉན་པ་པོ་སློབ་མའི་མཚན་ཉིད། སློབ་དཔོན་གྱིས་ ༼༤༣༽ ཆོས་འཆད་ཚུལ། སློབ་མས་ཆོས་ཉན་ཚུལ། བཤད་ཉན་བྱས་པའི་ཕན་ཡོན་དང་ལྔ། དང་པོ་ནི། མདོ། རྒྱུད། བསྟན་བཅོས་རྣམས་ལས་བསམ་གྱིས་མི་ཁྱབ་པ་བཤད་ཀྱང༌། མཁས་པའི་ཤེས་རབ། བརྩེ་བའི་བསམ་པ། སྦྱོར་བ་བཟོད་པ་གསུམ་དང་ལྡན་པའི་དགེ་བཤེས་སོ། །མཁས་པའི་ཤེས་རབ་ནི། བཤད་བྱ་དོན་ལ་མཁས་པ།

འཆད་བྱེད་ཚིག་ལ་མཁས་པ། ཇི་ལྟར་དུ་འཆད་པའི་ཚུལ་ལ་མཁས་པའོ། །བརྩེ་བའི་བསམ་པ་ནི། སྤྱིར་སེམས་ཅན་ལ་ཕན་འདོད། ཁྱད་པར་གང་བཤད་བྱའི་སློབ་མ་ལ་ཕན་འདོད་ཀྱི་བསམ་པ་ཡོད་པའོ། །སྦྱོར་བ་བཟོད་ལྡན་ནི། ཕྱིར་རྒོལ་གྱིས་རྩོད་པར་བཟོད་པ། སློབ་མས་དྲི་བར་བཟོད་པ། ཆོས་འཆད་པའི་བཀའ་སྤྱད་ལ་སྲན་བཟོད་པའོ། །གཉིས་པ་ནི། ང་རྒྱལ་མེད་པའི་གུས་པ། བརྗོད་དོན་རྟོགས་པའི་ཤེས་རབ། དོན་གཉེར་ ༼༤༤༽ གྱི་འདུན་པ་གསུམ་དང་ལྡན་པའི་སྐྱེས་བུ་སྟེ། བཞི་བརྒྱ་པ་ལས། ཟུར་གནས་བློ་ལྡན་དོན་གཉེར་བ། །ཉན་པོ་སྣོད་ཅེས་བྱ་བར་བཤད། །ཅེས་སོ། །གསུམ་པ་ལ། མདོ་འཆད་པའི་ཚུལ་དང༌། མདོ་བསྟན་བཅོས་ཐུན་མོང་དུ་འཆད་པའི་ཚུལ་གཉིས། དང་པོ་ནི། ཕུན་སུམ་ཚོགས་པ་ལྔའི་སྒོ་ནས་འཆད་དེ། དུས་ཕུན་སུམ་ཚོགས་པ། འཁོར། སྟོན་པ། གནས། ཆོས་ཕུན་སུམ་ཚོགས་པ་དང་ལྔའོ། །གཉིས་པ་ནི། སྤྱིར་བསྟན་པ་དང༌། གཞུང་དང་སྦྱར་ཚུལ་གཉིས། དང་པོ་ལ། ཀུན་བཏུས་སུ། རྣམ་པར་བཤད་པའི་སྒོ་དྲུག་དང༌། བཅུ་བཞིའི་སྒོ་ནས་འཆད་ཚུལ་གསུངས་པ། སྔ་རབས་པ་རྣམས་ཀྱིས་གླེང་གཞི་བརྗོད་པ། དགོས་པ་བརྗོད་པ། དོན་གྱི་ཁོག་ཕུབ་པ། དཀྱུས་ཀྱི་ས་བཅད་པ། ཚིག་གི་འབྲུ་གཉེར་བ་སྟེ། འཆད་ཚུལ་རྣམ་པ་ལྔ་གསུངས། དབྱིག་གཉེན་གྱིས། འཆད་ཐབས་ཀྱི་མན་ངག་རྣམ་པ་ ༼༤༥༽ ལྔའི་སྒོ་ནས་མདོ་བསྟན་བཅོས་འཆད་པར་བཤད་དེ། རྣམ་བཤད་རིག་པ་ལས། གང་ཞིག་བདག་ལས་བློ་དམན་ཞིང༌། །མདོ་རྣམས་འཆད་འདོད་དེ་དག་ལ། །མན་ངག་ཅུང་ཞིག་སྦྱིན་པར་བྱ། །མདོ་དོན་སྨྲ་བ་དག་གིས་ནི། །དགོས་པ་བསྡུས་པའི་དོན་བཅས་དང༌། །ཚིག་དོན་བཅས་ཤིང་མཚམས་སྦྱར་བཅས། །རྒལ་ལན་བཅས་ཏེ་སྙད་པར་བྱས། །ཞེས་སོ། །དེ་ཡང་ཉན་པ་པོ་མདོ་དང་བསྟན་བཅོས་ཀྱི་ཚིག་དོན་ལ་གུས་པའི་སྒོ་ནས་གཙོ་བོར་འཇུག་པའི་ཆེད་དུ་དགོས་དོན་དང་པོར་བསྟན་པ་ཡིན་ཏེ། མདོ་དོན་ཆེ་བ་ཉིད་མཐོང་ཞིང༌། །ཉན་པ་དང་ནི་འཛིན་པ་ལ། །ཉན་པ་པོ་དེ་གུས་བྱེད་པས། །ཐོག་མར་དགོས་པ་བརྗོད་པར་བྱ། །ཞེས་གསུངས་པ་ལྟར་རོ། །གཉིས་པ་ལ་བསྟན་བཅོས་རྩ་བ་དང་སྦྱར་བ་དང༌།

འགྲེལ་པ་དོན་གསལ་དང་སྦྱར་བ་གཉིས། དང་པོ་ནི། མངོན་པར་རྟོགས་པའི་རྒྱན་འདི་ཡང་དགོས་དོན་ ༼༤༦༽ སོགས་འཆད་ཐབས་ཀྱི་མན་ངག་རྣམ་པ་ལྔའི་སྒོ་ནས་གསུངས་པ་ཡིན་ཏེ། རྒྱན་ལས་གནས་སྐབས་དང་མཐར་ཐུག་གི་དགོས་པ་ཡོད་ཚུལ་སོགས་ཀྱི། དགོས་འགྲེལ་གཏན་ལ་འབེབས་པ་ནི། རྣམ་པ་ཐམས་ཅད་མཁྱེན་ཉིད་ལམ། །ཞེས་སོགས་ཀྱི་ཤླཽ་ཀ་གཉིས། རྒྱན་གྱི་བརྗོད་བྱའི་གཙོ་བོ་བསྡུ་ན། དངོས་བརྒྱད་དོན་བདུན་བཅུར་འདུས་སོ། །ཞེས་བསྡུས་དོན་འཆད་པ་ནི། ཤེས་རབ་ཕ་རོལ་ཕྱིན་པ་ནི། །ཞེས་སོགས་ཤླཽ་ཀ་བཅོ་ལྔ། དོན་བདུན་བཅུའི་ཚིག་དོན་ཞིབ་ཏུ་གཏན་ལ་འབེབས་པ་ནི། སེམས་བསྐྱེད་པ་ནི་གཞན་དོན་ཕྱིར། །ཞེས་པ་ནས། ཆོས་ཀྱི་སྐུ་ཡི་འཕྲིན་ལས་ནི། །རྣམ་པ་ཉི་ཤུ་བདུན་དུ་བཞེད། །ཅེས་པའི་བར་རོ། །རྒལ་ལན་དང་འཚམས་སྦྱར་ནི། གཞུང་གི་གསེབ་ཚགས་ཀྱི་ཚུལ་དུ་གནས་ཏེ། དེ་ཡང༌། ཆོས་ཀྱི་དབྱིངས་ལ་དབྱེར་མེད་ཕྱིར། །ཞེས་སོགས་ཀྱི་རྩོད་པ་བཀོད་ནས། བརྟེན་པའི་ཆོས་ཀྱི་བྱེ་བྲག་གིས། །ཞེས་སོགས་ལན་གསུངས་ ༼༤༧༽ པ་ལྟ་བུ་སྟེ། རྩོད་ལན་གྱི་གཞུང་ཇི་སྙེད་ཡོད་པ་རྣམས་སོ། །འཚམས་སྦྱར་ནི། དེ་ནས་ཐམས་ཅད་ཤེས་པ་ཉིད། །དེ་ནས་སེང་གེ་རྣམ་བསྒྱིངས་པའི། །ཞེས་སོགས། གཞུང་སྔ་ཕྱིའི་འཚམས་སྦྱོར་བར་བྱེད་པའི་ཚིག་རྣམས་སོ། །གཉིས་པ་ནི། འགྲེལ་པ་དོན་གསལ་འདིས། རྒྱན་གྱི་ཤླཽ་ཀ་རེ་རེ་འཆད་ཐབས་ཀྱི་མན་ངག་ལྔ་ལྔའི་སྒོ་ནས་འཆད་པ་བཞེད་དེ། མཆོད་བརྗོད་ཀྱི་ཚིགས་སུ་བཅད་པ་འདི་འཆད་ཐབས་ཀྱི་མན་ངག་ལྔའི་སྒོ་ནས་བཤད་ཅིང༌། དེས་ལྷག་མ་རྣམས་ཀྱང་མཚོན་པར་བྱེད་པའི་ཕྱིར་རོ། །བཞི་པ་ནི། སྐྱོན་གསུམ་སྤངས། འདུ་ཤེས་དྲུག་བསྟན། ཀུན་སྤྱོད་རྣམ་པར་དག་པ་དང་ལྡན་པའི་སྒོ་ནས་ཆོས་ཉན་དགོས་པ་ཡིན་ནོ། །སྐྱོན་གསུམ་ནི། དང་པོར། གསུང་རབ་ཀྱི་དོན་ལ་རྣ་བ་མ་གཏད་པ་སྣོད་ཁ་སྦུབ་ལྟ་བུའི་སྐྱོན། བར་དུ་དྲན་ཤེས་ཀྱིས་མི་སྐྱོད་པ་སྣོད་ཞབས་རྡོལ་ལྟ་བུའི་སྐྱོན། །མཐར་ཆགས་སྡང་ཀུན་དཀྲིས་ཀྱིས་

༼༤༨༽ ཟིན་པ་སྣོད་དྲི་མ་ཅན་ལྟ་བུའི་སྐྱོན་ནོ། །འདུ་ཤེས་དྲུག་ནི། ཆོས་འཆད་པའི་དགེ་བཤེས་ལ་སྨན་པ་ལྟ་བུའི་འདུ་ཤེས། རང་ལ་ནད་པ་ལྟ་བུའི་འདུ་ཤེས། ཆོས་ལ་སྨན་གྱི་འདུ་ཤེས། ཆོས་ཉན་པ་ལ་སྨན་བསྟེན་པའི་འདུ་ཤེས། དེ་བཞིན་གཤེགས་པ་ལ་སྐྱེས་བུ་ཆེན་པོའི་འདུ་ཤེས། ཚུལ་འདི་ལ་བརྟེན་ནས་རྒྱལ་བའི་བསྟན་པ་ཡུན་རིང་དུ་གནས་པར་འདོད་པའི་འདུ་ཤེས་སོ། །ཀུན་སྤྱོད་ནི། སྐྱེས་རབས་ལས། རབ་ཏུ་དམན་པའི་སྟན་ལ་འདུག །དུལ་བའི་དཔལ་ནི་རྣམ་པར་སྐྱེད། །དགའ་དང་ལྡན་པའི་མིག་གིས་བལྟ། །ཚིག་གི་བདུད་རྩི་འཐུང་བ་བཞིན། །གུས་པར་སྐྱེད་དེ་རྩེ་གཅིག་བཏུད། །རབ་ཏུ་དད་ལ་དྲི་མེད་ཡིད། །ནད་པས་སྨན་པའི་ཚིག་ཉན་བཞིན། །རིམ་འགྲོ་སྐྱེད་ལ་ཆོས་ཉོན་ཅིག །ཅེས་སོ། །ལྔ་པ་ལ། ཆོས་ཉན་པ་དང་བཤད་པའི་ཕན་ཡོན་གཉིས། དང་པོ་ནི། བྱང་ཆུབ་སེམས་དཔའི་སྡེ་སྣོད་ལས། ཐོས་པས་ཆོས་རྣམས་ཤེས་པར་འགྱུར། ། ༼༤༩༽ ཐོས་པས་སྡིག་ལས་ལྡོག་པར་འགྱུར། །ཐོས་པས་དོན་མ་ཡིན་པ་སྤོང༌། །ཐོས་པས་མྱ་ངན་འདས་པ་འཐོབ། །ཅེས་དང༌། སྐྱེས་རབས་ལས། ཐོས་པས་གཏི་མུག་ཀུན་སེལ་སྒྲོན་མེ་ཡིན། །རྐུན་པོ་ལ་སོགས་མེ་འཁྱེར་ནོར་གྱི་མཆོག །ཀུན་ཏུ་རྨོངས་པའི་དགྲ་འཇོམས་མཚོན་ཆ་ཡིན། །ཐབས་ཚུལ་མན་ངག་སྟོན་པ་གྲོགས་ཀྱི་མཆོག །ཅེས་སོགས་རྒྱས་པར་བཤད་དོ། །གཉིས་པ་ལ། སངས་རྒྱས་ལ་མཆོད་པ་བླ་ན་མེད་པར་འགྱུར་བའི། བསོད་ནམས་ཀྱི་ཚོགས་གཞན་ཟིལ་གྱིས་གནོན་པའི། ཚེ་རབས་དྲན་པའི། མཐར་ཐུག་བླ་མེད་བྱང་ཆུབ་བརྙེད་པར་འགྱུར་བའི་ཕན་ཡོན་དང་བཞི། དང་པོ་ནི། མདོ་ལས། གང་ལ་ཕན་ཕྱིར་ང་ཡི་ཆོས། །ཚུལ་བཞིན་བསྟན་པས་མཆོད་འགྱུར་གྱི། །མེ་ཏོག་བྱུགས་པ་མར་མེ་ཡིས། །རྒྱལ་བ་ཡང་དག་མཆོད་མ་ཡིན། །ཞེས་སོ། །གཉིས་པ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ ༼༥༠༽ ཁམས་རིན་པོ་ཆེ་སྣ་བདུན་གྱིས་ཡོངས་སུ་བཀང་སྟེ། ཀུན་སློང་དད་པ་དང་ལྡན་པའི་སྒོ་ནས་དེ་བཞིན་གཤེགས་པ་ལ་ཕུལ་བའི་བསོད་ནམས་ལས།

ཀུན་སློང་རྣམ་པར་དག་པའི་སྒོ་ནས་ཚིགས་སུ་བཅད་པ་གཅིག་ཙམ་གཞན་ལ་བཤད་པ་བསོད་ནམས་ཆེ་བར་གསུངས་ཏེ། མདོ་ལས། གང་གིས་གང་གི་ཇི་སྙེད་སངས་རྒྱས་ཤིང༌། །རིན་ཆེན་བདུན་གྱིས་ཡོངས་སུ་བཀང་བྱས་ནས། །དགའ་རབ་སེམས་ཀྱི་རྒྱལ་ལ་ཕུལ་བ་བས། །གང་གིས་སེམས་ཅན་གཅིག་ལ་ཚིགས་བཅད་སྦྱིན། །རིན་ཆེན་སྦྱིན་པ་ཤིན་ཏུ་རྒྱ་ཆེ་དེས། །ཚིགས་བཅད་སྦྱིན་པ་སྙིང་རྗེས་སྒྲུབ་དེ་ལ། །ཆར་ཡང་མི་ཕོད་གྲངས་སུའང་མ་ཡིན་ན། །གཉིས་དང་གསུམ་དུ་བསམ་དུ་ག་ལ་ཡོད། །ཅེས་སོ། །གསུམ་པ་ནི། རིན་ཆེན་ཕྲེང་བ་ལས། ཆོས་ཀྱི་ཆེད་དང་དེ་བཞིན་དུ། །གཞུང་གི་དོན་རྣམས་སྟོན་པ་དང༌། །ཆོས་ཀྱི་སྦྱིན་པ་དྲི་མེད་པས། །ཚེ་རབས་དྲན་པ་ཐོབ་པར་འགྱུར། །ཞེས་སོ། །བཞི་པ་ནི། ༼༥༡༽ དང་པོར། མངོན་པར་རྟོགས་པ་འཕེལ་བས་རང་གི་རྒྱུད་ཚིམ། བར་དུ་སྙན་པའི་གྲགས་པས་ཕྱོགས་ཀུན་ཏུ་ཁྱབ་པར་བྱེད། ཐ་མར་བསྟན་པ་བསྲུང་བས་ཆོས་ཀྱི་རྒྱལ་པོ་ཐོབ་པར་འགྱུར་བ་ནི། ཆོས་བཤད་པའི་ཕན་ཡོན་ཡིན་ནོ། །གསུམ་པ་བཤད་པ་རང་གི་ངོ་བོ་ལ། རྒྱན་གྱི་བཤད་པ་ལ་འཇུག་པའི་ཡན་ལག བཤད་པ་ཉེ་བར་འགོད་པ། བཤད་པ་ཡོངས་སུ་རྫོགས་པའི་བྱ་བ་དང་གསུམ། དང་པོ་ལ། ཤེས་རབ་ཕ་རོལ་ཕྱིན་པ་ལ། །ཞེས་སོགས་ཤླཽ་ཀ་བརྒྱད། འདི་ལ་གཞུང་གི་འགྲེལ་དང༌། སོ་སོའི་བཀའ་རྣམས་ལ་ཁྱད་པར་གཉིས། དང་པོ་ལ། མཁས་པ་སྔ་མའི་ལུགས་བརྗོད་པ་དང༌། རང་ལུགས་བཞག་པ་གཉིས། དང་པོ་ལ། གསེར་གླིང་པས་བཏང་སྙོམས་ཀྱི་བཤད་པ། འབུམ་ཕྲག་གསུམ་པ་ལོ་ཆེན་དང་བཅས་པའི་འཇམ་པོའི་བཤད་པ། ཤེར་འབྱུང་བློ་གྲོས་ཀྱི་རྩུབ་མོའི་བཤད་པ་མཛད་ཚུལ་དང་གསུམ། ༼༥༢༽ དང་པོ་ནི། གསེར་གླིང་པའི་འགྲེལ་པར། ཤླཽ་ཀ་བརྒྱད་པའི་དོན་འཆད་པ་ལ། མཆོད་པ་བརྗོད་པ། བཤད་པའི་རྣམ་གྲངས་བཀོད་པ། རང་ཉིད་ཀྱི་ཤེས་རབ་ཀྱི་ཆེ་བ་སྟོན་པ། མཁས་པ་གཞན་གྱིས་ཀྱང་འགྲེལ་པ་རྩོམ་པར་རིགས་པ། ཁེངས་སྐྱུངས་ཏེ་འགྲེལ་པ་རྩོམ་པ་ལ་སྤྲོ་བ་སྐྱེས་པ་དང་ལྔ་ནི།

ཤླཽ་ཀ་གཅིག་དང༌། བཞི་དང༌། རེ་རེས་རིམ་གྱིས་བསྟན། གཉིས་པ་ནི། རྣམ་པར་དབྱེ། ཞེས་པ་ལ་འཕྲོས་ནས། སེང་གེ་བཟང་པོས་རྒྱན་གྱི་འགྲེལ་པ་རྩོམ་པ་ཡིན་ན། ཡུམ་དོན་མངོན་སུམ་དུ་རྟོགས་པའི་སྒོ་ནས་རྩོམ་པ་ཡིན་ནམ། བླ་མ་སྔ་མའི་མན་ངག་ལ་བརྟེན་ནས་རྩོམ་པ་ཡིན་ཞེ་ན། ཕྱི་མ་ལྟར་ཡིན་ནོ་ཞེས་འཆད་པ་ལ། འགྲེལ་ཆགས་པས་ཀུན་ཆགས་མཛད། ཅེས་སོགས་ཀྱི་གཞུང་རྣམས་འབྱུང་བར་བཞེད། གསུམ་པ་ནི། རྣམ་པར་དབྱེ་ཞེས་པ་ལ་འཕྲོས་ནས་རྒྱན་ལ་སློབ་དཔོན་སྔ་མས་མཛད་པའི་ ༼༥༣༽ འགྲེལ་པ་ཡོད་དམ་མེད། ཡོད་ན་བཟློས་སྐྱོན་ཡོད་ཅིང༌། མེད་ན་རང་བཟོའི་སྐྱོན་ཡོད་དོ་ཞེ་ན། ཐོགས་མེད་སོགས་ཀྱིས་མཛད་པའི་འགྲེལ་པ་ཡོད་པས། རང་བཟོའི་སྐྱོན་མེད་ཞེས་འཆད་པ་ལ་ཤླཽ་ཀ་བཞི་བྱུང༌། སྔ་མའི་འགྲེལ་པ་ཡོད་ཀྱང་དེ་དག་དང་བཟློས་པའི་སྐྱོན་མེད་དེ། འགྲེལ་པ་སྔ་མ་རྣམས་ཀྱིས་རྒྱན་གྱིས་དགོངས་པ་འགྲེལ་པ་ལ། མ་རྟོག་ལོག་རྟོག་ཐེ་ཚོམ་རྨོངས་པའི་དྲི་མ་སེལ་མ་ནུས་ལ། འགྲེལ་པ་དོན་གསལ་འདི། འགྲེལ་པ་གཞན་རྣམས་ལས་ཡ་མཚན་ཆེ་བ་ཡིན་པའི་ཕྱིར། ཞེས་འཆད་པ་ནི། དེ་ལྟར་ཞེས་སོགས་ཤླཽ་ཀ་གསུམ་གྱིས་བསྟན། དེ་ཡང་ཐོགས་མེད་ཀྱི་འགྲེལ་པ་ལ་མ་རྟོགས་པའི་སྐྱོན་ཡོད་དེ། མཁྱེན་གསུམ་ཡན་ཆད་ལ་བཤད་པ་མཛད། སྦྱོར་བཞི་མན་ཆད་ལ་བཤད་པ་མ་མཛད་པའི་ཕྱིར། དབྱིག་གཉེན་གྱི་འགྲེལ་པ་ལ་ལོག་རྟོག་གི་སྐྱོན་ཡོད་དེ། རྒྱན་ 

༼༥༤༽ གྱི་དགོངས་པ་དབུ་མར་གནས་པ་སེམས་ཙམ་དུ་བཀྲལ་བའི་ཕྱིར། འཕགས་གྲོལ་གྱི་འགྲེལ་པ་ལ། ཐེ་ཚོམ་གྱི་དྲི་མ་སེལ་མ་ནུས་པའི་སྐྱོན་ཡོད་དོ། །སངས་རྒྱས་ཀྱི་ས་ན་སེམས་བསྐྱེད་མེད་པ་དང༌། སྐུ་གསུམ་དུ་གྲངས་ངེས་པར་བཤད་པའི་ཕྱིར། བཙུན་གྲོལ་གྱི་འགྲེལ་པ་ལ་རྨོངས་པའི་དྲི་མ་སེལ་མ་ནུས་པའི་སྐྱོན་ཡོད་དེ། རྒྱན་གྱི་ཚིག་དོན་མཐའ་དག་མ་རྙེད་བཞིན་དུ་རྒྱན་ལ་འགྲེལ་པ་མཛད་པའི་ཕྱིར། །ཞེས་བཞེད། རང་ལུགས་ལ། ཤླཽ་ཀ་བརྒྱད་ཀྱི་དོན་བསྡུ་ན། མཆོད་པར་བརྗོད་ཅིང༌། རྩོམ་པ་དམ་བཅའ་བ། རྒྱན་གྱི་བཤད་པའི་རྣམ་གྲངས་བཀོད་པ། འགྲེལ་པ་ཇི་ལྟར་བརྩམས་པའི་ཚུལ་དང་གསུམ་དུ་འདུས་པར་ཊཱིཀྐ་ལས་བཤད། དེ་ཡང་ཅུང་ཟད་བཤད་ན། རྒྱན་གྱི་འགྲེལ་པ་རྩོམ་པའི་བར་ཆད་ཞི་བའི་ཕྱིར་དུ། གཞུང་ལམ་འབྲས་བུའི་ཤེར་ཕྱིན་གསུམ་ལ་མཆོད་པར་བརྗོད་པ་འཆད་པ་ནི། ཤེས་རབ་ཕ་རོལ་ཕྱིན་པ་ ༼༥༥༽ ལ། །གུས་ཕྱག་འཚལ། ཞེས་པས་བསྟན། ཡུལ་ཁྱད་པར་ཅན་ལ་མཆོད་པར་བརྗོད་ནས། ལས་སུ་བྱ་བ་ཅི་བྱེད་སྙམ་ན། མངོན་པར་རྟོགས་པའི་རྒྱན་དེ་ཉིད་རྒྱས་འབྲིང་བསྡུས་པ་ཀུན་གྱི་རྒྱན་དུ་ཤེས་པར་བྱ་བའི་ཕྱིར་དུ། འགྲེལ་པ་རྩོམ་པར་དམ་བཅའ་འཆད་པ་ནི། ཤེས་རབ། ཅེས་པ་ནས། རྣམ་པར་དབྱེ། ཞེས་པའི་བར་རོ། །མངོན་པར་རྟོགས་པའི་རྒྱན་རྒྱས་འབྲིང་བསྡུས་པ་ཀུན་གྱི་རྒྱན་དུ་ཤེས་པར་བྱ་བའི་ཕྱིར་དུ་འགྲེལ་པ་རྩོམ་ན། ཚུལ་ཅི་ལྟར་རྩོམ་སྙམ་ན། སྤྱིར་བསྟན་བཅོས་རྩོམ་པའི་རྒྱུ་ལ། བླ་མ་སྔ་མའི་མན་ངག་རྒྱུན་མ་ཆད་པའི་སྒོ་ནས་ཡིད་ཆེས་པའི་དད་པ་དང༌། བསྟན་བཅོས་ཀྱི་ཚིག་དོན་རྟོགས་པའི་ཤེས་རབ་གཉིས་དགོས། སློབ་དཔོན་འདི་ཉིད་ལ་ཡང་ཐོགས་མེད་སོགས་ཀྱི་མན་ངག་རྒྱུན་མ་ཆད་པའི་སྒོ་ནས། ཡིད་ཆེས་པའི་དད་པ་ཡོད་ཚུལ་འཆད་པ་ནི། འགྲོལ། ཞེས་སོགས་ ༼༥༦༽ ཤླཽ་ཀ་བཞིའོ། །དེ་དག་བླ་མའི་མན་ངག་ལ་བརྟེན་ནས་བསྟན་བཅོས་ཀྱི་ཚིག་དོན་རྟོགས་པའི་ཤེས་རབ་དང་ལྡན་པའི་སྒོ་ནས་འགྲེལ་པ་དོན་གསལ་འདི་ཉིད་མངོན་པར་རྟོགས་པའི་རྒྱན་རྒྱས་འབྲིང་བསྡུས་པ་གསུམ་ཀ་དང་སྦྱར་བའི་རྣམ་བཤད་ཡིན་པས་ན།

འགྲེལ་པ་གཞན་རྣམས་ལས་ཡ་མཚན་ཆེ་བ་ཡིན་ནོ། །ཞེས་འཆད་པ་ནི། དེ་ལྟར་ཞེས་སོགས་ཤླཽ་ཀ་གཅིག རྒྱུ་དེ་གཉིས་དང་ལྡན་མཁས་པ་གཞན་རྣམས་ཀྱིས་ཀྱང་འགྲེལ་པ་རྩོམ་རིགས་སོ་ཞེས་འཆད་པ་ནི། དེ་ལྟས་ཞེས་སོགས་ཤླཽ་ཀ་གཅིག ཡུམ་དོན་བློའི་མངོན་སུམ་གྱི་སྤྱོད་ཡུལ་དུ་གྱུར་པའི་སྒོ་ནས་འགྲེལ་པ་རྩོམ་ཡིན་སྙམ་ན། ངེས་དོན་ལ་དེ་ལྟར་ཡིན་ཀྱང་གཞན་ངོར་ཁེངས་སྐྱུངས་ནས་ཡུམ་དོན་བློའི་མངོན་སུམ་གྱི་སྤྱོད་ཡུལ་མ་ཡིན་ཀྱང༌། རང་གཞན་ལ་ཕན་པ་རྒྱ་ཆེན་པོ་འབྱུང་བར་བྱ་བའི་ཕྱིར་དུ། འགྲེལ་པ་རྩོམ་པ་ལ་སྤྲོ་བ་སྐྱེ་ཚུལ་འཆད་པ་ནི། རྣམ་པ་ཀུན་ཏུ་ཞེས་སོགས་ ༼༥༧༽ ཤླཽ་ཀ་གཅིག གཉིས་པ་གཞུང་སོ་སོའི་དཀའ་གནས་ལ་ཁྱད་པར་འཆད་པ་ནི། ཤེས་རབ་ཕ་རོལ་ཕྱིན་པ་ལ། །ཞེས་སོགས་ཀྱིས་སྐབས་སུ། མཐའ་དཔྱད་པ་དང༌། ངག་དོན་གཉིས། དང་པོ་ལ། འགྲེལ་པ་དོན་གསལ་གྱི་དགོས་སོགས་ཆོས་བཞི་ངོས་བཟུང་བ། གཞུང་ལས་བསྟན་ཚུལ། འཕྲོས་དོན་གཞན་བཤད་པ་དང་གསུམ། དང་པོ་ལ། དོན་གསལ་གྱི་བརྗོད་བྱ། གནས་སྐབས་ཀྱི་དགོས་པ། ཉིང་དགོས། འགྲེལ་པ་དང་བཞི། དང་པོའི་མཚན་ཉིད། འགྲེལ་པ་དོན་གསལ་གྱི་བཤད་བྱར་གྱུར་པའི་ཚིག་དོན་གང་རུང་གིས་བསྡུས་པའི་ཆོས། དབྱེ་ན། མངོན་པར་རྟོགས་པའི་རྒྱན་ལྟ་བུ། ཚིག་གི་བརྗོད་བྱ་དང༌། དངོས་བརྒྱད་དོན་བདུན་བཅུ་དང་བཅས་པ་ལྟ་བུ་དོན་གྱི་བརྗོད་བྱ་གཉིས་སོ། །འགྲེལ་པ་དོན་གསལ་ལ་ཐོས་བསམ་བྱས་པ་ལ་བརྟེན་ནས་ཐོབ་པའི་གནས་སྐབས་ཀྱི་འབྲས་བུ། གཉིས་པའི་མཚན་ཉིད་ ༼༥༨༽ མཚན་གཞི་འགྲེལ་པ་དོན་གསལ་ལ་ཐོས་བསམ་བྱས་པ་ལ་བརྟེན་ནས་དངོས་བརྒྱད་དོན་བདུན་བཅུ་དང་བཅས་པ་བདེ་བླག་ཏུ་རྟོགས་པའི་ཤེས་རབ་ལྟ་བུའོ། །འགྲེལ་པ་དོན་གསལ་ལ་ཐོས་བསམ་བྱས་པ་ལ་བརྟེན་ནས་ཐོབ་པའི་མཐར་ཐུག་གི་འབྲས་བུ། གསུམ་པའི་མཚན་ཉིད། མཚན་གཞི། འགྲེལ་པ་དོན་གསལ་ལ་ཐོས་བསམ་བྱས་པ་ལ་བརྟེན་ནས་ཐོབ་པའི་རྣམ་མཁྱེན་ལྟ་བུའོ། །འགྲེལ་པ་དོན་གསལ་གྱིས་ཕན་བཏགས་པའི་སྟོབས་ཀྱིས་དེའི་ཉིང་དགོས་དེ་ལས་འབྱུང་དགོས་པ་ནི།

དེའི་ཉིང་དགོས་དེ་ལ་འབྲེལ་བའི་མཚན་ཉིད། རིགས་འདྲའི་དཔེ་ནི། དུ་བ་མེ་ལ་འབྲེལ་བ་ལྟ་བུའོ། །གཉིས་པ་ནི། ཤེས་རབ་ཕ་རོལ་ཕྱིན་པ་ལ། །ཞེས་པས་བརྗོད་བྱ་དང༌། ཉིང་དགོས་བསྟན། རྣམ་པར་དབྱེ་ཞེས་པས་དགོས་པ་བསྟན། འབྲེལ་བ་ཤུགས་བསྟན་ལ་གནས་པ་ཡིན་ནོ། །གསུམ་པ་ལ། ཁ་ཅིག ཤེས་རབ་ཕ་རོལ་ཕྱིན་པ་ལ། །གུས་ཕྱག་འཚལ། ཞེས་པའི་སྐབས་ནས་ ༼༥༩༽ བསྟན་པའི་ཤེར་ཕྱིན་དེ་འབྲས་བུའི་ཤེར་ཕྱིན་ཁོ་ན་ཡིན་ལ། ཀུན་གྱི་རྒྱན་དུ་འགྱུར་བ་ནི་རྣམ་པར་དབྱེ། །ཞེས་པའི་སྐབས་ནས་བསྟན་པའི་ཤེར་ཕྱིན་དེ་གཞུང་ཤེར་ཕྱིན་ཁོ་ན་ལ་བྱེད་ཟེར་བ་མི་འཐད་དེ། འབྲས་བུ་ཤེར་ཕྱིན་ཁོ་ན་འགྲེལ་པ་དོན་གསལ་གྱི་བརྗོད་བྱའི་གཙོ་བོ་ཡིན་པ་ཐལ། འདིར་བསྟན་གྱིས་བསྟོད་ཡུལ་གྱི་ཤེར་ཕྱིན་དེ་འབྲས་བུ་ཤེར་ཕྱིན་ཁོ་ན་ལ་བྱེད་རིགས་པའི་ཕྱིར། ཁྱབ་སྟེ། འདིར་བསྟན་པའི་མཆོད་བརྗོད་ནི། བསྟན་བཅོས་ལུས་ཀྱི་བརྗོད་བྱ་དང་མཐུན་པའི་མཆོད་བརྗོད་ཡིན་པའི་ཕྱིར། འདོད་ན། མངོན་པར་རྟོགས་པའི་རྒྱན་དེ་གཞུང་ཤེར་ཕྱིན་ཁོ་ནའི་གསལ་བྱེད་དུ་ཤེས་པའི་ཕྱིར་དུ་འགྲེལ་པ་དོན་གསལ་བརྩམས་པར་ཐལ། རྣམ་པར་དབྱེ། ཞེས་པའི་སྐབས་ནས་བསྟན་པའི་ཤེར་ཕྱིན་དེ་གཞུང་ཤེར་ཕྱིན་ཁོ་ན་ལ་བྱེད་རིགས་པའི་ཕྱིར། འདོད་མི་ནུས་ཏེ། མངོན་པར་རྟོགས་པའི་རྒྱན་གཞུང་ལམ་འབྲས་བུའི་ཤེར་ཕྱིན་གསུམ་ཀའི་གསལ་བྱེད་དུ་ཤེས་པའི་ཕྱིར་ ༼༦༠༽ དུ་འགྲེལ་པ་དོན་གསལ་བརྩམས་པའི་ཕྱིར་རོ། །རང་ལུགས་ནི། མཆོད་བརྗོད་དང་རྩོམ་པར་དམ་བཅའ་གཉིས་ཀའི་སྐབས་ནས་བསྟན་པའི་ཤེར་ཕྱིན་ལ་གཞུང་ལམ་འབྲས་བུའི། ཤེར་ཕྱིན་གསུམ་ཀ་ཡོད་དེ། འདིར་བསྟན་གྱི་མཆོད་བརྗོད་ནི། བསྟན་བཅོས་ལུས་ཀྱི་བརྗོད་བྱ་དང་མཐུན་པའི་མཆོད་ཡིན་ཅིང༌། གཞུང་ལམ་འབྲས་བུའི་ཤེར་ཕྱིན་གསུམ་ཀ་ཡང་རྒྱན་འགྲེལ་པ་དང་བཅས་པའི་བརྗོད་བྱ་ཡིན་པའི་ཕྱིར། གཉིས་པ་ནི། སློབ་དཔོན་སེང་གེ་བཟང་པོས་བསྟན་བཅོས་རྩོམ་པའི་ཐོག་མར།

མཆོད་བརྗོད་དང༌། རྩོམ་པར་དམ་བཅའ་མཛད་པ་ཆོས་ཅན། དགོས་པ་ཡོད་དེ། བསྟན་བཅོས་རྩོམ་པའི་བར་ཆད་ཞི་བ་དང༌། རྩོམ་པ་མཐར་ཕྱིན་པའི་ཆེད་ཡོད་ཡིན་པའི་ཕྱིར། འགྲོ་ལ་ཆགས་པས་ཀུན་ཆགས་མཛད། །ཅེས་སྐབས་སུ་གཉིས་ཀྱི་དང་པོ་ལ། བསྟན་བཅོས་སྤྱིའི་མཐའ་དཔྱད་པ། འདིར་བསྟན་གྱི་བསྟན་བཅོས་ཆེན་པོ་ངོས་བཟུང་བ། ཞར་བྱུང་གི་དོན་བཤད་པ་དང་གསུམ། དང་པོ་གོང་ ༼༦༡༽ དུ་བཤད་ཟིན། གཉིས་པ་ལ། དགག་བཞག་སྤང་གསུམ་ལས། དང་པོ་ལ། བཅོམ་ལྡན་རིག་པའི་རལ་གྲི་ནས། འདིར་བསྟན་གྱི་བསྟན་བཅོས་ཆེན་པོ་མདོ་ཁོ་ན་ཡིན་ཏེ། ཐོགས་མེད་ཀྱི་ཉི་ཁྲི་དེ་ཉིད་རྣམ་ངེས་རྒྱན་དང་མ་སྦྱར་བར་མདོ་ཁོ་ནའི་འགྲེལ་པ་ཡིན་པའི་ཕྱིར། ཟེར་རོ། །དར་ཊཱིཀ་པ་ཡང་དེ་དང་མཐུན་པར་བཞེད་དེ། དར་ཊཱིཀ་པས། སྒྲ་བཤད་དུ་ཡོད་པས་ན་བསྟན་བཅོས་ཆེན་པོ་སྟེ། མདོའོ། །ཞེས་ཟེར་བ་མི་འཐད་དེ། འདིར་བསྟན་གྱི་ཤླཽ་ཀ་བཞི་པོ་དེ་རྒྱན་གྱི་འགྲེལ་པ་རྩོམ་པར་དམ་བཅའ་བ་ལ་འཕྲོས་ནས་རྒྱན་གྱི་བཤད་པའི་ན་ཡམས་བཀོད་པའི་གཞུང་མ་ཡིན་པ་ཐལ། ཉི་ཁྲི་དེ་ཉིད་རྣམ་ངེས་དེ་མངོན་རྟོགས་རྒྱན་ཉི་ཁྲི་དང་སྦྱར་བའི་འགྲེལ་པ་མ་ཡིན་པའི་ཕྱིར། ཉི་ཁྲི་ཁོ་ནའི་རྣམ་བཤད་ཡིན་པའི་ཕྱིར། གཞན་ཡང༌། མཁས་པ་རྣམས་ཀྱིས་དབྱེ་བའི་རིགས། ཞེས་པའི་སྐབས་ནས་བསྟན་པའི་དབྱེ་བའི་ ༼༦༢༽ རིགས་རྒྱུའི་བསྟན་བཅོས་དང༌། ཕན་གདགས་འདོད་པས་སྤྲོ་བ་སྐྱེས། །ཞེས་པའི་སྐབས་ནས་བསྟན་པའི་སྤྲོ་བ་སྐྱེ། རྒྱུའི་བསྟན་བཅོས་མདོ་ཁོ་ན་ལ་བྱེད་རིགས་པར་འགྱུར་རོ། །ཁ་ཅིག འདིར་བསྟན་གྱི་བསྟན་བཅོས་ཆེན་པོ་རྒྱན་ཁོ་ན་ལ་བྱེད་རིགས་ཏེ། གསེར་གླིང་པས། མདོའི་དོན་མ་ལུས་པ་སྡུད་པར་བྱེད་པས་ན་བསྟན་བཅོས་ཆེན་པོ་སྟེ། མངོན་པར་རྟོགས་པའི་རྒྱན་ནོ། །ཞེས་གསུངས་པའི་ཕྱིར། ཁ་ཅིག ཊཱི་ཀའི་དགོངས་པ་ཡང་འདི་ཁོ་ན་ལྟར་ཡིན་ཏེ། ཊཱི་ཀ་ལས། གང་དག་འདིའི་བསྟན་བཅོས་མདོ་ཉིད་ལ་འདོད་པ་ནི་དགོངས་པ་མ་ཡིན་ཏེ།

འོག་གི་བསྟན་བཅོས་ཞེས་འབྱུང་བ་མངོན་རྟོགས་རྒྱན་ཡིན་ཅིང༌། འདི་ཡང་དེ་དང་དོན་གཅིག་པའི་ཕྱིར། ཟེར་བ་མི་འཐད་དེ། ཉི་ཁྲི་དེ་ཉིད་རྣམ་ངེས་མངོན་རྟོགས་རྒྱན་ཁོ་ནའི་རྣམ་བཤད་དུ་ཐལ། འདིར་བསྟན་གྱི་བསྟན་བཅོས་ཆེན་པོ་དེ་མངོན་རྟོགས་རྒྱན་ཁོ་ན་ལ་བྱེད་རིགས་པའི་ཕྱིར། འདོད་མི་ནུས་ཏེ། ཊཱི་ཀའི་ ༼༦༣༽ དགོངས་པ་འདིར་བསྟན་གྱི་བསྟན་བཅོས་ཆེན་པོ་མདོ་ཁོ་ན་ལ་བྱེད་རིགས་པར་ཡིན་ཏེ། བསྟན་བཅོས་ཆེན་པོ་ངོས་འཛིན་པའི་སྐབས་སུ། གང་གི་རྣམ་བཤད་མཛད་ཅེ་ན། །བསྟན་བཅོས་ཆེན་པོ་མངོན་པར་རྟོགས་པའི་རྒྱན་མདོ་དང་བཅས་པའོ། །ཞེས་གསུངས། ཊཱི་ཀའི་ལུང་སྔ་མའི་དོན་ནི། འདིར་བསྟན་གྱི་བསྟན་བཅོས་ཆེན་པོ་མདོ་ཁོ་ན་ཡིན་པ་འགོག་པ་ཡིན་ཏེ། གང་དག་འདིའི་བསྟན་བཅོས་མདོ་ཉིད་ལ་དགོངས་པ་མ་ཡིན་ཏེ། ཞེས་པའི་ཉིད་ཅེས་པ་ནི་ཁོ་ན་ལ་འཇུག་པའི་དོན་ཡིན་པའི་ཕྱིར། དེ་ཡང༌། ཊཱི་ཀ་ལས། ཇི་ལྟར་ཤེས་ཅེ་ན། སྔོན་གྱི་སློབ་དཔོན་རྣམས་ཀྱིས། མདོ་དང་བསྟན་བཅོས་སྦྱར་བའི་འགྲེལ་པ་མཛད་ཚུལ་སྨྲོས་ནས། དེ་དག་གི་རྗེས་སུ་འབྲང་སྟེ། རང་ཉིད་ཀྱང་མདོ་དང་བསྟན་བཅོས་སྦྱར་བའི་འགྲེལ་པ་བྱེད་པར་དོན་གྱི་འཕངས་པའི་ཕྱིར་རོ། །ཞེས་སོ། །གཉིས་པ་རང་ལུགས་ནི། འདིར་བསྟན་གྱི་བསྟན་བཅོས་ཆེན་ ༼༦༤༽ པོ་ཤེར་ཕྱིན་གྱི་མདོ་དང༌། མངོན་རྟོགས་རྒྱན་གཉིས་ཀ་ལ་བྱེད་རིགས་ཏེ། འདིར་བསྟན་གྱི་བསྟན་བཅོས་ཆེན་པོ་ནི། ཉི་ཁྲི་དེ་ཉིད་རྣམ་ངེས་ཀྱི་བཤད་བྱར་གྱུར་པའི་གསུང་རབ་ཡིན་ལ། དེ་ཉིད་ལ་ཤེར་ཕྱིན་གྱི་མདོ་དང༌། མངོན་རྟོགས་རྒྱན་གཉིས་ཀ་ཡོད་པའི་ཕྱིར་ཏེ། ཉི་ཁྲི་དེ་ཉིད་རྣམ་ངེས་དེ་མངོན་རྟོགས་རྒྱན་ཤེར་ཕྱིན་གྱི་མདོ་དང་སྦྱར་བའི་རྣམ་བཤད་ཡིན་པའི་ཕྱིར། གསེར་གླིང་པའི་སྔར་བཤད་པའི་ལུང་དེ་ཉིད་དང༌། ཆོས་བཤེས་ཀྱིས། རྒྱས་འབྲིང་བསྡུས་གསུམ་ནི། འཆོས་སྐྱོབ་ཀྱི་བྱེད་པ་ཅན་ཡིན་པས་ན། བསྟན་བཅོས་ཆེན་པོ་ཞེས་དང༌།

ཊཱི་ཀ་ལས། གང་གི་རྣམ་བཤད་མཛད་ཅེ་ན། །བསྟན་བཅོས་ཆེན་པོ་མངོན་པར་རྟོགས་པའི་རྒྱན་མདོ་དང་བཅས་པའོ། །ཞེས་གསུངས་པ་ལྟར་རོ། །གསུམ་པ་ལ། ཤེར་ཕྱིན་གྱི་མདོ་ཆོས་ཅན། བསྟན་བཅོས་ཆེན་པོ་ཡིན་པར་ཐལ། འདིར་བསྟན་གྱི་བསྟན་བཅོས་ཆེན་པོ་ཡིན་པའི་ཕྱིར། ཞེ་ན། འཕགས་པ་ཐོགས་ ༼༦༥༽ མེད་ཀྱི་ཐུགས་རྒྱུད་ཀྱི་སྙིང་རྗེ་ཆོས་ཅན། ཆགས་པ་ཐལ། འགྲོ་ལ་ཆགས་པས་ཀུན་ཆགས་མཛད། །ཅེས་པའི་སྐབས་ནས་བསྟན་པའི་ཆགས་པ་ཡིན་པའི་ཕྱིར། མ་གྲུབ་ན། གཞུང་འདི་ཐོགས་མེད་ཀྱི་བརྩེ་བའི་ཡོན་ཏན་འཆད་བྱེད་མ་ཡིན་པ་ཐལ་ལོ། །གསུམ་པ་ལ། འདིར་བསྟན་གྱི་སློབ་དཔོན་བཞི་དང༌། བྱམས་པའི་ཆོས་ལྔ་དབུ་སེམས་གང་ཡིན་དཔྱད་པ་ལ། མཁན་ཆེན་པ་ན་རེ། འདིར་བསྟན་གྱི་སློབ་དཔོན་བཞི་པོ་དབུ་མ་པ་དང༌། བྱམས་ཆོས་ལྔ་དབུ་མའི་བསྟན་བཅོས་སུ་བཞེད་ཅིང༌། མཁས་པ་རེད་མདའ་བ་ན་རེ། སློབ་དཔོན་བཞི་ཀ་ཡང་སེམས་ཙམ་པ་དང༌། བྱམས་པའི་ཆོས་ལྔ་ཡང་སེམས་ཙམ་པའི་བསྟན་བཅོས་སུ་བཞེད། གཉིས་ཀ་མི་འཐད་དེ། དབྱིག་གཉེན་གྱིས་རྒྱན་གྱི་དགོངས་པ་སེམས་ཙམ་དུ་བཀྲལ་བ་མི་འཐད་པར་ཐལ་བ་དང༌། དབུ་མར་བཀྲལ་བ་ཡིན་པར་ཐལ། དེ་དབུ་མ་པ་ཡིན་ཅིང༌། རྒྱན་གྱི་དགོངས་པ་ ༼༦༦༽ དབུ་མར་གནས་པའི་ཕྱིར། མདོ་སྡེ་རྒྱན་དུ། མཐར་ཐུག་ཐེག་པ་གཅིག་ཏུ་གྲུབ་པ་དྲང་དོན་དགོངས་པ་ཅན་ཡིན་པ་དང༌། རིགས་ཆད་ཀྱི་སེམས་ཅན་ཡོད་པར་བཤད་པ་མི་འཐད་པར་ཐལ། དེ་དབུ་མའི་བསྟན་བཅོས་ཡིན་པའི་ཕྱིར། འདོད་ན། ཁ་ཅིག་དག་ནི་དྲང་ཕྱིར་དང༌། །ཞེས་སོགས་དང༌། དཀར་པོ་དམན་པ་ཡོད་པ་རྒྱུ་དང་བྲལ། །ཞེས་པ་རང་འགལ་ལོ། །ལུགས་གཉིས་པ་ལ། ཐོགས་མེད་དང༌། འཕགས་གྲོལ་བཙུན་གྲོལ་གསུམ་པོ་དེ་སྟོང་ཉིད་ཀྱི་དོན་རྟོགས་པའི་གང་ཟག་མ་ཡིན་པར་ཐལ། དེ་གསུམ་དབུ་མའི་ལྟ་བ་རང་རྒྱུད་ལ་སྐྱེས་པའི་གང་ཟག་མ་ཡིན་པའི་ཕྱིར། གཞན་ཡང༌། མངོན་རྟོགས་རྒྱན་དང༌། རྒྱུད་བླར། དྲི་མ་དང་བཅས་པའི་ཤེས་པས་ཆོས་ཉིད་སངས་རྒྱས་ཀྱི་རིགས་སུ་བཤད་པའི་སྒོ་ནས་སེམས་ཅན་ཐམས་ཅད་སངས་རྒྱས་ཀྱི་རིགས་ཅན་དུ་བཤད་པ་མི་འཐད་པར་ཐལ།

དེ་གཉིས་སེམས་ཙམ་པའི་བསྟན་བཅོས་ཡིན་པའི་ཕྱིར། ༼༦༧༽ འདོད་ན། བསྒྲུབ་པ་ཡི་ནི་རྟེན་གྱུར་པ། །ཆོས་ཀྱི་དབྱིངས་ཀྱི་རང་བཞིན་དང༌། །ཞེས་པ་དང༌། རྫོགས་སངས་སྐུ་ནི་འཕྲོ་ཕྱིར་དང༌། །དེ་བཞིན་ཉིད་དབྱེར་མེད་ཕྱིར་དང༌། །རིགས་ཡོད་ཕྱིར་ན་ལུས་ཅན་ཀུན། །རྟག་ཏུ་སངས་རྒྱས་སྙིང་པོ་ཅན། །ཞེས་གསུངས་པ་དང་འགལ། རང་ལུགས་ནི། སློབ་དཔོན་དབྱིག་གཉེན་སེམས་ཙམ་པ་ཡིན་ཏེ། དེས་རང་ལུགས་སུ་བརྩམས་པའི་བསྟན་བཅོས་ཡིན་ན། སེམས་ཙམ་གྱི་བསྟན་བཅོས་ཡིན་དགོས་པའི་ཕྱིར། དཔེར་ན། པྲ་ཀ་ར་ན་སྡེ་བརྒྱད་བཞིན་ནོ། །ཊཱི་ཀ་དང༌། བླ་མའི་གསུང་རྒྱུན་དེ་ལྟར་ཡིན་པས་ཤིན་ཏུ་ལེགས་མོད། འོན་ཀྱང༌། སློབ་དཔོན་དབྱིག་གཉེན་ལ་གནས་སྐབས་གསུམ་ཡོད་དེ། དང་པོར། མཛོད་རང་འགྲེལ་དང་བཅས་པ་རྩོམ་པའི་གནས་སྐབས་སུ། མདོ་སྡེ་པ། པྲ་ཀ་ར་ན་སྡེ་བརྒྱད་རྩོམ་པའི་གནས་སྐབས་སུ། སེམས་ཙམ་པ། ཕྱིས་གྲུབ་ཆེན་ ༼༦༨༽ བརྒྱད་ཅུའི་ནང་ཚན་དུ་བཤད་པས། དབུ་མ་པར་ཁས་བླངས་ཀྱང་མི་རིགས་པ་མེད་དམ་སྙམ་མོ། །སློབ་དཔོན་གཞན་གསུམ་དབུ་མ་པ་ཡིན་ཏེ། སྟོང་ཉིད་ཀྱི་དོན་རྟོགས་པའི་ལྟ་བ་རང་རྒྱུད་ལ་སྐྱེས་པའི་གང་ཟག་ཡིན་པའི་ཕྱིར། དང་པོ་གཉིས་ཀྱིས་ཐེག་ཆེན་གྱི་མཐོང་ལམ་རང་རྒྱུད་ལ་ཐོབ་ཅིང༌། བཙུན་གྲོལ་ཐེག་ཆེན་གྱི་ཚོགས་ལམ་ལ་གནས་པའི་གང་ཟག་ཏུ་བཤད་པའི་ཕྱིར་རོ། །རྒྱན་དང་རྒྱུད་བླ་དབུ་མའི་བསྟན་བཅོས་ཡིན་ཏེ། དེར་སེམས་ཅན་ཐམས་ཅད་སངས་རྒྱས་ཀྱི་རིགས་ཅན་དུ་གསུངས་པ་དང༌། མཐར་ཐུག་ཐེག་པ་གཅིག་ཏུ་གྲུབ་པ་དང༌། ཆོས་ཐམས་ཅད་བདེན་མེད་སྤྲོས་བྲལ་དུ་གསུངས་པའི་ཕྱིར། མདོ་སྡེ་རྒྱན་སེམས་ཙམ་གྱི་བསྟན་བཅོས་ཡིན་ཏེ། དེར་གཞིའི་དུས་སུ་ཆོས་ཐམས་ཅད་ངོ་བོ་ཉིད་མེད་པར་སྟོན་པའི་ལམ་གྱི་དུས་སུ་མི་སྐྱེ་བའི་ཆོས་ལ་བཟོད་པ་ཐོབ་པ་སྟོན་པའི། འབྲས་བུའི་དུས་སུ་མཐར་ཐུག་ཐེག་པ་གཅིག་ཏུ་སྟོན་པའི་མདོ་རྣམས་དྲང་དོན་ ༼༦༩༽ དུ་བཤད་པའི་ཕྱིར།

རིགས་ཆད་ཀྱི་སེམས་ཅན་ཡང་ཡོད་པར་གསུངས་པའི་ཕྱིར། དེས་ན་འབྱེད་གཉིས་ཀྱང་སེམས་ཙམ་གྱི་བསྟན་བཅོས་སུ་གྲུབ་སྟེ། མདོ་སྡེ་རྒྱན་གྱི་དོན་བསྡུས་ནས་འཆད་པ་ནི་དབུས་མཐའ། དེའི་དོན་བསྡུས་ནས་འཆད་པ་ནི་ཆོས་ཉིད་རྣམ་འབྱེད་ཡིན་པའི་ཕྱིར། ཡང་ན། མཁས་པ་འགའ་ཞིག་དེ་ལྟར་བཞེད་ཀྱང༌། མདོ་སྡེ་རྒྱན་དུ། མཐར་ཐུག་ཐེག་པ་གཅིག་ཏུ་གྲུབ་པ་སོགས། དྲང་དོན་དུ་བཤད་པ་ནི། སེམས་ཙམ་པ་དབུ་མའི་ལྟ་བ་ལ་ཁ་དྲང་པའི་ཕྱིར། བཀོད་པ་ཡིན་ལ། ངེས་དོན་ཡིན་ལུགས་ལ། མཁན་ཆེན་པའི་བཞེད་པ་ལྟར། བྱམས་པའི་ཆོས་ལྔ་ཅར་གྱི་དགོངས་པ་དབུ་མར་གནས་པ་ལེགས་སོ། །གཉིས་པ་བཤད་པ་ཉེ་བར་དགོད་པ་ལ། གུས་པས་འཇུག་པའི་ཡན་ལག་མཆོད་བརྗོད། བསྟན་བཅོས་ལ་འཇུག་པའི་ཡན་ལག་དགོས་འགྲེལ། བསྟན་བཅོས་ཀྱི་བརྗོད་བྱ་ ༼༧༠༽ མངོན་རྟོགས་བཤད་པ་དང་གསུམ། དང་པོ་ལ། གཞུང་སྤྱིའི་འགྲེལ་དང༌། སོ་སོའི་དཀའ་གནས་ལ་དཔྱད་པ་གཉིས། དང་པོ་ནི། མཆོད་བརྗོད་ཀྱི་ཚིགས་སུ་བཅད་པ་འདི་འཚམས་སྦྱར་སོགས་འཆད་ཐབས་ཀྱི་མན་ངག་ལྔའི་སྒོ་ནས་འཆད་པ་ཡིན་ཅིང༌། འཚམས་སྦྱར་ལ། རྒྱུ་མཚན་གྱི་དགོས་པའི། རྩོད་པའི། དྲི་ལན་གྱིས་སྔ་འགྲེལ་གྱི་སྒོ་ནས་འཚམས་སྦྱར་བ་སོགས་དུ་མ་ཡོད་པའི་ནང་ནས་འདི་དགོས་པའི་འཚམས་སྦྱར་བ་ཡིན་ནོ། །འོ་ན་རྒྱན་རྩོམ་པའི་ཐོག་མར། སྤྱིར་ཡུལ་ཁྱད་པར་ཅན་ལ་མཆོད་པར་བརྗོད་པ་ལ་དགོས་པ་ཅི་ཡོད། བྱེ་བྲག་མཁྱེན་གསུམ་ལ་མཆོད་པར་བརྗོད་པ་ལ་དགོས་པ་ཅི་ཡོད་སྙམ་ན། འཕགས་པ་བྱམས་པ་རང་ཉིད་སྐྱེས་བུ་དམ་པའི་སྤྱོད་པ་དང་མཐུན་པར་རྟོགས་ནས། དེས་བརྩམས་པའི་བསྟན་བཅོས་ལ་གདུལ་བྱ་གཞན་ཐོས་བསམ་སྒོམ་གསུམ་གྱི་སྒོ་ནས་འཇུག་པའི་ཆེད་དུ་མཆོད་པར་བརྗོད་པ་ཡིན་ནོ། །ཞེས་འཆད་པ་ནི། འཕགས་པ་བྱམས་ 

༼༧༡༽ པ་ཞེས་སོགས་ཀྱིས་བསྟན། མཁྱེན་པ་གསུམ་གྱིས་མཚོན་པའི་དངོས་བརྒྱད་དོན་བདུན་བཅུ་དང་བཅས་པ་རྒྱན་གྱི་བརྗོད་བྱའི་གཙོ་བོར་རྟོགས་ནས་རྒྱན་གྱི་གདུལ་བྱ་ཡུལ་མཁྱེན་པ་གསུམ་ལ་ཐོས་བསམ་སྒོམ་གསུམ་གྱིས་ཞུགས་ཏེ། མཐར་འབྲས་བུ་རྣམས་མཁྱེན་ཐོབ་པའི་ཕྱིར་དུ། བྱེ་བྲག་མཁྱེན་གསུམ་ལ་མཆོད་པར་བརྗོད་པ་ཡིན་ནོ། །ཞེས་འཆད་པ་ནི། གཞན་དག ཅེས་སོགས་སོ། །མཆོད་བརྗོད་ཀྱི་ཚིགས་སུ་བཅད་པ་འདིའི་དོན་བསྡུ་ན། མཁྱེན་པ་གསུམ་གྱི་སྤངས་རྟོགས་མཛད་པ་འཕྲིན་ལས་ཀྱི་ཡོན་ཏན་བརྗོད་བྱར་འདུས་པ་ཡིན་ནོ། །ཞེས་བསྡུས་དོན་འཆད་པ་ནི། འདིས་ནི། ཞེས་སོགས་སོ། །མཆོད་བརྗོད་ཀྱི་ཚིགས་བཅད་འདི་ལ་བརྟེན་ནས་རྒྱན་གྱི་གདུལ་བྱ་དབང་རྟུལ་མྱུར་དུ་མཁྱེན་གསུམ་ལ་དང་བ་སྐྱེ་བ་དང༌། དབང་གནོན་མཁྱེན་གསུམ་གྱིས་འཕགས་བཞིའི་བཞེད་དོན་སྒྲུབ་ཚུལ་གྱི་རྒྱུ་མཚན་མཐོང་བ་ལ་ ༼༧༢༽ བརྟེན་ནས་ཡུམ་ལ་དད་པ་སྐྱེ་བ་དངོས་ཀྱི་དགོས་པ་ཡིན་ནོ། །ཞེས་འཆད་པ་ནི། རེ་ཤིག ཅེས་སོགས་སོ། །དེ་ལྟར་དད་པ་ལ་བརྟེན་ནས་གུས། གུས་པ་ལ་བརྟེན་ནས་ཞུགས། ཞུགས་པ་ལ་བརྟེན་ནས་ལེགས་པའི་མཆོག་ཐོབ་པར་འགྱུར་བ་རྒྱུད་པའམ་མཐར་ཐུག་གི་དགོས་པ་ཡིན་ནོ། །ཞེས་འཆད་པ་ནི། དེ་ལ་ཞེས་སོགས་ཀྱིས་བསྟན། དེ་རྣམས་ཀྱི་དོན་བསྡུ་བ་ནི། དེའི་ཕྱིར། ཞེས་སོགས་སོ། །གལ་ཏེ་མཆོད་བརྗོད་ཀྱི་ཚིགས་སུ་བཅད་པ་འདི་ལ་བསྟོད་གྲངས་ཉུང་བའི་སྐྱོན་ཡོད་དེ། འདིར་མངོན་པར་རྟོགས་པ་བརྒྱད་ཀ་ལ་བསྟོད་པ་སྐབས་སུ་བབ་པ་གང་ཞིག འདིར་མཁྱེན་གསུམ་ཁོ་ན་ལ་བསྟོད་པའི་ཕྱིར། དང་པོ་གྲུབ་སྟེ། བརྒྱད་ཀ་རྒྱན་གྱི་བརྗོད་བྱའི་གཙོ་བོ་ཡིན་ཅིང༌། འདིར་བསྟན་བཅོས་ལུས་ཀྱི་བརྗོད་བྱ་དང་མཐུན་པའི་མཆོད་བརྗོད་ཡིན་པའི་ཕྱིར་སྙམ་ན། སྐྱོན་མེད་དེ། མཁྱེན་གསུམ་གྱིས་མངོན་པར་རྟོགས་པ་བརྒྱད་བསྡུས་ ༼༧༣༽ པའི་རྒྱུ་མཚན་གྱི་མཁྱེན་གསུམ་ལ་བསྟོད་པས་མངོན་པར་རྟོགས་པ་བརྒྱད་ཀ་ལ་བསྟོད་པར་འགྱུར་བའི་ཕྱིར།

ཞེས་དོགས་གཅོད་ཀྱི་སྒོ་ནས་མཁྱེན་གསུམ་ལ་བསྟོད་པའི་རྒྱུ་མཚན་འཆད་པ་ནི། དེ་ལ་ཞེས་སོགས་སོ། །ཚིག་དོན་ལ་བསྟོད་པ་དང་ཕྱག་འཚལ་བ་གཉིས། དང་པོ་ལ། གཞི་ཤེས། ལམ་ཤེས། རྣམ་མཁྱེན་ལ་བསྟོད་པ་དང་གསུམ། དང་པོ་ལ། རྟེན་གྱི་གང་ཟག་ཐབས་གཞི་ཤེས། འབྲས་བུ་མྱང་འདས་གསུམ་གྱི་སྒོ་ནས་འཆད་པ་ཡིན་ལ། འདི་དག་ལ། བཤད་བྱའི་མདོ་དྲང་བ་དང༌། དགོངས་འགྲེལ་གྱི་བསྟན་བཅོས་དང་སྦྱར་བ་གཉིས། དང་པོ་ནི། མདོ་ལས། དགེ་སློང་ལྔ་སྟོང་ཙམ་གྱི་དགེ་སློང་གི་དགེ་འདུན་ཆེན་པོ་དང་ཐབས་གཅིག་སྟེ། ཐམས་ཅད་ཀྱང་དགྲ་བཅོམ་པ། ཟག་པ་ཟད་པ། ཉོན་མོངས་པ་མེད་པ། དབང་དུ་གྱུར་པ། སེམས་ཤིན་ཏུ་རྣམ་པར་གྲོལ་བ། ཤེས་རབ་ཤིན་ཏུ་ ༼༧༤༽ རྣམ་པར་གྲོལ་བ། ཅང་ཤེས་པ། གླང་པོ་ཆེན་པོ། བྱ་བ་བྱས་པ། བྱེད་པར་བྱས་པ། ཁུར་བོར་བ། རང་གི་དོན་རབ་ཏུ་ཐོབ་པ། སྲིད་པ་ཀུན་ཏུ་སྦྱོར་བ། ཡོངས་སུ་ཟད་པ། བཀའ་ཡང་དག་པས། སེམས་ཤིན་ཏུ་རྣམ་པར་གྲོལ་བ། སེམས་ཀྱི་དབང་ཐམས་ཅད་ལ། ཕ་རོལ་ཏུ་ཕྱིན་པའི་མཆོག་ཐོབ་པ་ཤ་སྟག་སྟེ། གང་ཟག་གཅིག་མ་གཏོགས་པ་ནི་འདི་ལྟར་སློབ་པ། རྒྱུན་དུ་ཞུགས་པ། ཚེ་དང་ལྡན་པ་དགའ་བོའོ། །དགེ་སློང་མ་གྲགས་འཛིན་དང༌། སྐྱེ་དགུའི་བདག་མོ་ཆེན་མོ་ལ་སོགས་པ་ལྔ་བརྒྱ་ཙམ་དང༌། དགེ་བསྙེན་ཕ་དང༌། དགེ་བསྙེན་མ་ཤིན་ཏུ་མང་བ་ཀུན་ཀྱང་ཆོས་མཐོང་བ་ཤ་སྟག་དང༌། ཅེས་སོ། །དང་པོ་རྟེན་གྱི་གང་ཟག་འཆད་པ་ནི། དེ་ཡང༌། དགེ་སློང་ལྔ་སྟོང་ཙམ་གྱི་ཞེས་པ་ནས་ཐབས་གཅིག་སྟེ་ཞེས་པའི་བར་གྱིས། གྲངས་ཀྱི་སྒོ་ནས་མདོར་བསྟན། དགེ་སློང་མ་ཞེས་པ་ནས། ཆོས་མཐོང་བ་ཤ་སྟག་དང་ཞེས་པའི་བར་གྱིས་ ༼༧༥༽ ནང་ཚན་གྱི་དབྱེ་བ་ཅུང་ཟད་བཤད། གཉིས་པ། དེ་ཉིད་བསྟན་བཅོས་རྩ་བར་འཆད་པ་ནི། ཉན་ཐོས་ཞེས་སོགས་སོ། །དེའི་དོན་འགྲེལ་པས་འཆད་པ་ནི། ཉན་ཐོས་དང་ཞེས་པ་ནས། མྱ་ངན་ལས་འདའ་བར་འདོད་པ་རྣམས་ཞེས་པའི་བར་རོ། །འབྲས་བུ་མྱང་འདས་འཆད་པ་ལ། མདོ་ལས། ཐམས་ཅད་ཀྱང་དགྲ་བཅོམ་པ་ཞེས་ནས།

ཆོས་མཐོང་བ་ཤ་སྟག་སྟེ། ཞེས་པའི་བར་གྱིས་བསྟན། དེའི་དོན་རྩ་བར་འཆད་པ། ཉེར་ཞིར་ཁྲིད་མཛད་གང་ཡིན་དང༌། དེའི་དོན་འགྲེལ་པས་འཆད་པ་ནི། ཕུང་པོ་ཞེས་སོགས་སོ། །ཐབས་གཞི་ཤེས། མདོར་སྦས་དོན་གྱི་ཚུལ་དུ་གནས་པ། བསྟན་བཅོས་སུ་གསལ་བར་བྱེད་པ་ནི། ཀུན་ཤེས་ཉིད། ཅེས་སོགས་དང༌། གཞི་ཐམས་ཅད་ཅེས་སོགས་སོ། །གཉིས་པ་ལམ་ཤེས་ལ་བསྟོད་པ་ལ། བཤད་བྱའི་མདོ་དྲང་བ་དང༌། དེ་ཉིད་བསྟན་བཅོས་དང་སྦྱར་བ་གཉིས། དང་པོ་ནི། མདོ་ལས། བྱང་ ༼༧༦༽ ཆུབ་སེམས་དཔའ་སེམས་དཔའ་ཆེན་པོ། ཚད་མེད་གྲངས་མེད་པ་ཐམས་ཅད་ཀྱང༌། གཟུངས་རབ་ཏུ་ཐོབ་པ། ཏིང་འཛིན་རབ་ཏུ་ཐོབ་པ། སྟོང་པ་ཉིད་ཀྱིས་རྣམ་པར་སྦྱོང་བ། མཚན་མ་མེད་པའི་སྤྱོད་ཡུལ་ཅན། རྟོག་པ་མེད་པའི་སྨོན་ལམ་དང་ལྡན་པ། ཆོས་ཐམས་ཅད་ལ་མཉམ་པ་ཉིད་ཀྱི་བཟོད་པ་རབ་ཏུ་ཐོབ་པ། ཐོགས་པ་མེད་པའི་སྤོབས་པ་དང་ལྡན་པ། བསྟན་པ་ཟད་མི་ཤེས་པ་ལ། སོ་སོ་ཡང་དག་པར་རིག་པའི་ཚུལ་ཁོང་དུ་ཆུད་པ། མངོན་པར་ཤེས་པ་ཆེན་པོས་རྣམ་པར་བརྩེ་བ། མངོན་པར་ཤེས་པ་ཤིན་ཏུ་མ་ཉམས་པ་དང༌། མཉན་པར་འོས་པའི་ཚིག་དང་ལྡན་པ། ལེ་ལོ་མེད་ཅིང༌། བརྩོན་འགྲུས་བརྩམས་པ། ལུས་དང་སྲོག་ལ་མི་ལྟ་བ། ཚུལ་འཆོས་པ་མེད་པ། ཁ་གསག་མེད་པ། གྲགས་པ་དང༌། ཁེ་དང༌། བཀུར་སྟིའི་སེམས་མེད་པ། ཟང་ཟིང་མེད་པའི་ཆོས་སྟོན་པ། ཆོས་ཟབ་མོའི་བཟོད་པ་དམ་པ་རྟོགས་པར་ཁོང་དུ་ཆུད་པ། མི་འཇིགས་ ༼༧༧༽ པ་ཆེན་པོ་ཐོབ་པ། ཡིད་ཡོངས་སུ་ཞུམ་པ་མེད་པ། བདུད་ཀྱི་ལས་ཐམས་ཅད་ཡང་དག་པར་འདས་པ། ཞེས་པ་ནས། ཏིང་ངེ་འཛིན་བརྒྱ་སྟོང་མངོན་པར་སྒྲུབ་པ་ལ་རྣམ་པར་བརྩེ་བའི་ཡེ་ཤེས་རྟོགས་པར་བྱ་བ་ལ་མཁས་པ། ཡོན་ཏན་བརྗོད་པ་བསྐལ་པ་མཐའ་ཡས་པར་མི་ཟད་པ་དང་ལྡན་པ་ཤ་སྟག་དང་ཐབས་གཅིག་སྟེ། འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་བཟང་སྐྱོང་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་རིན་ཆེན་འབྱུང་གནས་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་རིན་ཆེན་སྙིང་པོ་དང༌།

ཞེས་པ་ནས། བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དང༌། གཞན་ཡང་བྱེ་བ་ཁྲག་ཁྲིག་བརྒྱ་སྟོང་དུ་མ་དག་དང༌། ཐབས་གཅིག་ཏུ་བཞུགས་སོ་ཞེས་སོ། །གཉིས་པ་ལ། རྟེན་གྱི་གང་ཟག ཐབས་ལམ་ཤེས། འབྲས་བུ་འཇིག་ ༼༧༨༽ རྟེན་གྱི་དོན་སྒྲུབ་པའི་མཛད་པ་དང་གསུམ། དང་པོ་ནི། བྱང་ཆུབ་སེམས་དཔའ། ཚད་མེད་གྲངས་མེད་པ། ཞེས་སོགས་ཀྱིས་མདོར་བསྟན། འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་བཟང་སྐྱོང༌། ཞེས་སོགས་ཀྱིས་རྒྱས་པར་བཤད། དེ་ཉིད་བསྟན་བཅོས་རྩ་བ་འཆད་པ་ནི། འགྲོ་ལ་ཕན་པར་བྱེད་རྣམས། མདོ་བསྟན་བཅོས་གཉིས་ཀའི་དོན་འགྲེལ་པས་འཆད་པ་ནི། བྱང་ཆུབ་སེམས་དཔའ་ཞེས་སོགས་སོ། །གཉིས་པ་མདོར་སྦས་དོན་དུ་གནས་པ། བསྟན་བཅོས་སུ་གསལ་བར་འཆད་པ་ནི། ལམ་ཤེས་ཉིད་ཀྱིས། དེ་ཉིད་འགྲེལ་པས་འཆད་པ་ནི། ལམ་ཐམས་ཅད་ཅེས་སོགས་སོ། །གསུམ་པ། འཇིག་རྟེན་གྱི་དོན་སྒྲུབ་པའི་མཛད་པ་ཡོན་ཏན་དང་བཅས་པ་ནི། ཐམས་ཅད་ཀྱང་གཟུངས་རབ་ཏུ་ཐོབ་པ་ཞེས་སོགས་ཀྱིས་བསྟན། དེ་ཉིད་བསྟན་བཅོས་རྩ་བ་འཆད་པ་ནི། འཇིག་རྟེན་དོན་སྒྲུབ་ཅེས་སོགས་ཀྱིས་བསྟན། དེ་ཉིད་འགྲེལ་ ༼༧༩༽ པས་འཆད་པ་ནི། འགྲོ་བ་མཐའ་དག་ཞེས་སོགས་ཀྱིས་བསྟན། གསུམ་པ། རྣམ་མཁྱེན་ལ་བསྟོད་པ་ལ། བཤད་བྱའི་མདོ་དྲང་བ་དང༌། དེ་ཉིད་བསྟན་བཅོས་དང་སྦྱར་བ་གཉིས། དང་པོ་ནི། ཤེར་ཕྱིན་གྱི་མདོ་ལས། དེ་ནས་དེའི་ཚེ་བཅོམ་ལྡན་འདས་ཉིད་གདན་སེང་གེའི་ཁྲི་བཤམས་ནས་སྐུ་དྲང་པོར་བསྲང་སྟེ། དགོངས་པ་མངོན་དུ་བཞག་ནས། དཀྱིལ་མོ་ཀྲུང་བཅས་ཏེ་བཞུགས་སོ། །དེར་བཞུགས་ནས་ཏིང་ངེ་འཛིན་གང་དུ་ཏིང་ངེ་འཛིན་ཐམས་ཅད་འདུ་བ་དང་ཁོངས་སུ་ཆུད་པ་དང༌། རྗེས་སུ་འབྲང་བ་དང༌། འདུ་བར་འགྱུར་བའི་ཏིང་ངེ་འཛིན། ཏིང་ངེ་འཛིན་གྱི་རྒྱལ་པོ་ཞེས་བྱ་བ་ལ་མཉམ་པར་བཞག་གོ །དེ་ནས་བཅོམ་ལྡན་འདས་དགོངས་ཤིང་ཡང་དག་པར་མཁྱེན་པས་ཏིང་ངེ་འཛིན་དེ་ལས་བཞེངས་ཏེ།

འཕྲུལ་གྱི་སྤྱན་གྱིས། སངས་རྒྱས་ཀྱི་ཞིང་འདི་ལ་རྣམ་པར་གཟིགས་སོ། །དེ་ལྟར་གཟིགས་ནས། སྐུ་ ༼༨༠༽ ཐམས་ཅད་ནས་འོད་ཟེར་རབ་ཏུ་བཀྱེ་སྟེ། དེའི་ཞབས་ཀྱི་མཐིལ་གཉིས་ཀྱི་འཁོར་ལོ་རྩིབས་སྟོང་ལྡན་པ་གཉིས་ལས་འོད་ཟེར་བྱེ་བ་ཕྲག་ཁྲིག་བརྒྱ་སྟོང་དྲུག་ཅུ་དྲུག་ཅུ་བྱུང་ངོ༌། །དེ་བཞིན་དུ། ཞབས་ཀྱི་སོར་མོ་བཅུ་ལས་ཀྱང༌། ཞབས་ཀྱི་ལོང་བུ་གཉིས། ཞབས་བྱིན་པ་གཉིས། ཞབས་པུས་མོ་གཉིས། ཞབས་བརླ་གཉིས། སྐུ་སྟ་ཟུར་གཉིས། སྐུ་ལྟེ་བའི་དཀྱིལ་འཁོར། སྐུ་རྩིབས་ལོག་གཉིས། ཐུགས་ཀའི་སྐྱེས་བུ་ཆེན་པོའི་མཚན་དཔལ་གྱི་བེའུ། ཕྱག་གི་སོར་མོ་བཅུ། ཕྱག་ལག་ངར་གཉིས། སྐུ་ཕྲག་པ་གཉིས། མགུར། ཚེམས་མཆེ་བ་བཞི། ཚེམས་བཞི་བཅུ། སྤྱན་གཉིས། སྙན་གཉིས། ཤངས་ཀྱི་སྦུབས་གཉིས། སྨིན་མཚམས་ཀྱི་མཛོད་སྤུ། སྟེང་གི་སྤྱི་གཙུག ཞལ་གྱི་སྒོ་ནས་ཀྱང་འོད་ཟེར་བྱེ་བ་ཕྲག་ཁྲིག་བརྒྱ་སྟོང་དྲུག་ཅུ་བྱུང་སྟེ། འོད་ཟེར་བྱེ་བ་ཕྲག་ཁྲིག་བརྒྱ་སྟོང་དྲུག་ཅུ་པོ་དེ་དག་ཐམས་ཅད་ ༼༨༡༽ ཀྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཐམས་ཅད་སྣང་བ་ཆེན་པོས་ཁྱབ་པར་བྱས་ཏེ། ཤར་ཕྱོགས་སུ་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་སྣང་བ་ཆེན་པོས་ཁྱབ་པར་བྱས་སོ། །དེ་བཞིན་དུ། ལྷོ་ཕྱོགས། ནུབ་ཕྱོགས། བྱང་ཕྱོགས། བྱང་ཤར། ཤར་ལྷོ། ལྷོ་ནུབ། ནུབ་བྱང༌། འོག སྟེང་གི་ཕྱོགས་སུ་འཇིག་རྟེན་གྱི་ཁམས། གངྒཱའི་ཀླུང་གི་བྱེ་མ་སྙེད་སྣང་བ་ཆེན་པོས་ཁྱབ་པར་བྱས་སོ། །སེམས་ཅན་གང་གིས་འོད་དེ་མཐོང་བ་དང༌། འོད་དེས་གང་ལ་རེག་པར་གྱུར་པ་དེ་དག་ཐམས་ཅད་ཀྱང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་གྱུར་ཏོ། །དེ་ནས་ཡང་བཅོམ་ལྡན་འདས་ཀྱིས་བ་སྤུའི་སྒོ་ཐམས་ཅད་ནས་འོད་ཟེར་རབ་ཏུ་བཀྱེ་བར་མཛད་དེ། འོད་དེས་ཀྱང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་སྣང་བ་ཆེན་པོས་ཁྱབ་པར་བྱས་སོ། །ཤར་ཕྱོགས་སུ་འཇིག་རྟེན་གྱི་ཁམས་

༼༨༢༽ གངྒཱའི་ཀླུང་གི་བྱེ་མ་སྙེད་སྣང་བ་ཆེན་པོས་ཁྱབ་པར་བྱས་སོ། །དེ་བཞིན་དུ། ལྷོ་དང༌། ནུབ། བྱང༌། བྱང་ཤར། ཤར་ལྷོ། ལྷོ་ནུབ། ནུབ་བྱང༌། འོག སྟེང་གི་ཕྱོགས་སུ་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་སྣང་བ་ཆེན་པོས་ཁྱབ་པར་བྱས་སོ། །སེམས་ཅན་གང་གིས་འོད་དེ་མཐོང་བ་དང༌། འོད་དེ་གང་ལ་རེག་པར་གྱུར་པ་དེ་དག་ཐམས་ཅད་ཀྱང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་གྱུར་ཏོ། །དེ་ནས་ཡང༌། བཅོམ་ལྡན་འདས་ཀྱིས། དེ་བཞིན་གཤེགས་པའི་རང་བཞིན་གྱི་འོད་ཀྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་སྣང་བ་ཆེན་པོས་ཁྱབ་པར་མཛད་དེ། ཤར་ཕྱོགས་སུ་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་སྣང་བ་ཆེན་པོས་ཁྱབ་པར་མཛད་དོ། །དེ་བཞིན་དུ། ལྷོ། ནུབ། བྱང༌། བྱང་ཤར། ཤར་ལྷོ། ལྷོ་ནུབ། ནུབ་བྱང༌། འོག སྟེང་གི་ཕྱོགས་སུ་ ༼༨༣༽ འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་སྣང་བ་ཆེན་པོས་ཁྱབ་པར་མཛད་དོ། །སེམས་ཅན་གང་གིས་འོད་དེ་མཐོང་བ་དང༌། འོད་དེས་གང་ལ་རེག་པར་གྱུར་པ་དེ་དག་ཐམས་ཅད་ཀྱང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་གྱུར་ཏོ། །དེ་ནས་བཅོམ་ལྡན་འདས་ཀྱིས། ཞལ་གྱི་སྒོ་ནས་ལྗགས་ཀྱི་དབང་པོ་བཀྲམ་སྟེ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ཐམས་ཅད་ལྗགས་ཀྱི་དབང་པོས་ཁྱབ་པར་མཛད་ནས་ཞལ་འཛུམ་པར་མཛད་དོ། །ལྗགས་ཀྱི་དབང་པོ་དེ་ལ་ཀྱང་འོད་ཟེར་ཁ་དོག་སྣ་ཚོགས་བྱེ་བ་ཕྲག་ཁྲིག་བརྒྱ་སྟོང་དུ་མ་འཐོན་ཏེ། འོད་ཟེར་དེ་དག་ཐམས་ཅད་ལ་པདྨོ་མང་པོ་རིན་པོ་ཆེ་སྣ་ཚོགས་ཀྱི་རྒྱུ་ལས་བྱུང་བ་གསེར་གྱི་མདོག་ཏུ་སྣང་བ། འདབ་མ་སྟོང་དང་ལྡན་པ་སྣ་ཚོགས་སུ་འདུག་པ། ལྟ་ན་སྡུག་པ། ཡིད་དུ་འོང་བ། ཁ་དོག་བཟང་བ། དྲི་ཞིམ་པ། འཇམ་པ། ཀ་ཙ་ལིན་དི་ལྟར་རེག་ ༼༨༤༽ ན་བདེ་བར་འགྱུར་བ་ཤ་སྟག་ཀུན་ནས་གནས་པར་གྱུར་ཏེ། པདྨོ་དེ་དག་ལ་ཡང༌།

དེ་བཞིན་གཤེགས་པའི་སྐུ་མང་པོ་བཞུགས་ཤིང་འདི་ལྟ་སྟེ། ཕ་རོལ་ཏུ་ཕྱིན་པ་དྲུག་དང་ལྡན་པའི་ཆོས་བསྟན་པ་འདི་ཉིད་སྟོན་པ་མཛད་དེ། དེ་དག་ཤར་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་དུ་གཤེགས་ཤིང་དེ་དག་ཏུ་བྱོན་ནས་འདི་ལྟ་སྟེ། ཕ་རོལ་ཏུ་ཕྱིན་པ་དྲུག་དང་ལྡན་པའི་ཆོས་བསྟན་པ་འདི་ཉིད་ཀྱི་ཆོས་སྟོན་ཏོ། །དེ་བཞིན་དུ་དེ་དག་ལྷོ། ནུབ། བྱང༌། བྱང་ཤར། ཤར་ལྷོ། ལྷོ་ནུབ། ནུབ་བྱང༌། འོག སྟེང་གི་ཕྱོགས་ཀྱི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་དུ་གཤེགས་ཤིང་དེ་དག་ཏུ་བྱོན་ནས་འདི་ལྟ་སྟེ། ཕ་རོལ་ཏུ་ཕྱིན་པ་དྲུག་དང་ལྡན་པའི་ཆོས་བསྟན་པ་འདི་ཉིད་ཀྱི་ཆོས་སྟོན་ཏོ། །སེམས་ཅན་གང་གིས་ཆོས་དེ་དག་ཐོས་པར་གྱུར་པ་དེ་ཐམས་ཅད་ཀྱང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་གྱུར་ཏོ། །ཞེས་ ༼༨༥༽ སོ། །གཉིས་པ་ལ། རྟེན་གྱི་གང་ཟག ཐབས་རྣམ་མཁྱེན། འབྲས་བུ་ཆོས་འཁོར་བསྐོར་བའི་མཛད་པ་དང་གསུམ། དང་པོ་ནི། པདྨོ་དེ་དག་ལ་དེ་བཞིན་གཤེགས་པའི་སྐུ་མང་པོ་བཞུགས་ཤིང༌། ཞེས་པས་བསྟན། དེ་ཉིད་བསྟན་བཅོས་སུ་གསལ་བར་བྱེད་པ་ནི། ཐུབ་རྣམས་ཞེས་སོགས་སོ། །དེ་གཉིས་ཀའི་དོན་འགྲེལ་པས་འཆད་པ་ནི། སངས་རྒྱས་ཡང་དག་པར་ཅེས་སོགས་སོ། །གཉིས་པ། མདོར་སྦས་དོན་དུ་གནས་པ་བསྟན་བཅོས་སུ་འཆད་པ་ནི། གང་དང་ཞེས་སོགས་སོ། །དེའི་དོན་འགྲེལ་པས་འཆད་པ་ནི། རྣམ་པ་ཐམས་ཅད་ཅེས་སོགས་སོ། །གསུམ་པ་ནི། འདི་ལྟ་སྟེ། ཕ་རོལ་ཏུ་ཕྱིན་པ་དྲུག་དང་ལྡན་པའི་ཆོས་བསྟན་པ་འདི་ཉིད་ཀྱི་ཆོས་སྟོན་ཏོ། །ཞེས་པས་བསྟན། དེ་ཉིད་བསྟན་བཅོས་སུ་གསལ་བར་འཆད་པ་ནི། རྣམ་པ་ཀུན་ལྡན་ཅེས་སོགས་སོ། །གཉིས་ཀའི་དོན་འགྲེལ་པས་འཆད་ ༼༨༦༽ པ་ནི། སྤྱོད་པའི་གཉེན་པོར་ཅེས་སོགས་སོ། །གཉིས་པ་ཕྱག་འཚལ་བ་ནི། ཉན་ཐོས་བྱང་ཆུབ་སེམས་དཔའ་ཞེས་སོགས་རྩ་འགྲེལ་ལོ། །རྒལ་ལན་ལ། རྒལ་བ་དང་ལན་གཉིས། དང་པོ་ལ།

གང་ལ་རྩོད་པའི་ཡུལ། གང་གིས་རྩོད་པའི་གང་ཟག ཇི་ལྟར་རྩོད་པའི་ཚུལ་དང་གསུམ། དང་པོ་ནི། མཆོད་བརྗོད་ཀྱི་སྐབས་སུ་དངོས་སུ་མཁྱེན་གསུམ་ལ་བསྟོད་ཕྱག་བྱས་ནས། ཤུགས་ལ་མཁྱེན་གསུམ་བརྗོད་བྱར་བྱས་པའི་བསྟན་བཅོས་རྩོམ་པར་ཁས་བླངས་བ་ལའོ། །གཉིས་པ་ནི། སྒྲ་རྟོག་ཡུལ་ལ་དངོས་དཔང་གིས་འཇུག་ཅིང༌། གཞི་ལམ་རྣམ་གསུམ་འགལ་བར་ཁས་ལེན་པའི་གང་ཟག་གིས་སོ། །གསུམ་པ་ནི། མངོན་པར་རྟོགས་པའི་རྒྱན་དེས་ཡུལ་གཞི་ལམ་རྣམ་གསུམ་བརྗོད་བྱར་བྱེད་པར་ཐལ། ཡུལ་ཅན་མཁྱེན་པ་གསུམ་བརྗོད་བྱར་བྱེད་པ་གང་ཞིག ཡུལ་གཏན་ལ་མ་ཕབ་པར་ཡུལ་ཅན་གཏན་ལ་འབེབས་མི་ནུས་ ༼༨༧༽ པའི་ཕྱིར། འདོད་ན། གཞི་ཁོ་ན་བརྗོད་བྱར་བྱེད་དམ། རྣམ་པ་ཁོ་ན་བརྗོད་བྱར་བྱེད་ལ། གཞི་ལམ་རྣམ་གསུམ་ཡོངས་རྫོགས་བརྗོད་བྱར་བྱེད། དང་པོ་ལྟར་ན། མངོན་པའི་མདོ་དང་བཟློས་པའི་སྐྱོན་ཡོད་དེ། དེ་ལས་གཞི་ཕུང་ཁམས་སྐྱེ་མཆེད་ཆོས་རྣམས་རྒྱས་པར་བསྟན་ཟིན་པའི་ཕྱིར། གཉིས་པ་ལྟར་ན། སྤང་བྱ་ཀུན་ནས་ཉོན་མོངས་པ་བརྗོད་བྱར་མ་བསྡུས་པར་ཐལ། དེའི་ཕྱིར། འདོད་ན། རྒྱན་ལ་བརྟེན་ནས་སྤང་གཉེན་གྱི་འབྲེལ་པ་ཁོང་དུ་མི་ཆུད་པར་འགྱུར། གསུམ་པ་ལྟར་ན། རྣམ་གྲོལ་དོན་གཉེར་གྱི་སྐྱེས་བུ་ལ་མཁོ་བའི་དོན་ཅུང་ཟད་ཀྱང་མ་བསྟན་པར་ཐལ། རྣམ་པ་གཞི་མེད་ཙམ་བརྗོད་བྱར་བསྡུས་པའི་ཕྱིར། བཞི་པ་ལྟར་ན། བསྟན་བཅོས་ལུས་རྫས་ཐ་དད་པ་གསུམ་དུ་འགྱུར་བ་དང༌། མདོ་དང་བཟློས་སྐྱོན་ཡོད་པར་འགྱུར་ཏེ། མདོ་ལས། གཞི་ལམ་རྣམ་གསུམ་ 

༼༨༨༽ རྒྱས་པར་བསྟན་ཟིན་པའི་ཕྱིར། ཞེས་པའི་རྒལ་བ། འཆད་པ་ནི། དེ་ལྟར་ཞེས་སོགས་སོ། །གཉིས་པ་ལ། མདོར་བསྟན། རྒྱས་བཤད། བསྡུ་བ་དང་གསུམ། དང་པོ་ནི། མངོན་པར་རྟོགས་པའི་རྒྱན་ལ། གཞི་ལམ་རྣམ་གསུམ་རེ་རེ་ཁོ་ན་བརྗོད་བྱར་བསྡུས་པར་ཐལ་བའི་སྐྱོན་ཡོད་པ་མ་ཡིན་ཏེ། དེས་གཞི་ལམ་རྣམ་གསུམ་བརྗོད་བྱར་བསྡུས། གཞི་ལམ་རྣམ་གསུམ་གྱིས་མཁྱེན་གསུམ་བསྡུས། མཁྱེན་གསུམ་གྱིས་མངོན་པར་རྟོགས་པ་བརྒྱད་ཀ་བསྡུས་པའི་རྒྱུ་མཚན་གྱིས་རྒྱན་འདི་མངོན་པར་རྟོགས་པ་མཐའ་དག་གི་རྒྱན་དུ་འཐད་པའི་ཕྱིར། ཞེས་མདོར་བསྟན་པའི་ཚུལ་གྱིས་འཆད་པ་ནི། དེ་ནི་ཞེས་སོགས་སོ། །འོན་ཀྱང་ལུས་རྫས་ཐ་དད་པ་གསུམ་དུ་འགྱུར་བའི་སྐྱོན་ཡོད་པ་མ་ཡིན་ཏེ། གཞི་ལམ་རྣམ་གསུམ་དེ་གཏན་ལ་ཕབ་པར་བྱ་བའི་ཡུལ་དེ་རྟོགས་པར་བྱེད་པའི་ལམ། ཐོབ་བྱ་འབྲས་ ༼༨༩༽ བུ་གསུམ་གྱི་སྒོ་ནས་ལྡོག་པ་ཐ་དད་དུ་བསྟན་པ་ཡིན་གྱི། ནང་ཕན་ཚུན་འགལ་བའི་རྫས་གཞན་མ་ཡིན་པའི་ཕྱིར། ཞེས་པའི་ལན་ཤུགས་ལ་བསྟན། མདོ་དང་བཟློས་པའི་སྐྱོན་ཡོད་པ་མ་ཡིན་ཏེ། མདོ་དང་བསྟན་བཅོས་ལ་གནས་སྐབས་དང་མཐར་ཐུག་གི་དགོས་པ་མི་འདྲ་བའི་ཁྱད་པར་ཡོད་པའི་ཕྱིར། ཞེས་འཆད་པ་དགོས་འབྲེལ་ལོ། །གཉིས་པ་ལ། མདོ་དྲང་བ་དང༌། དེའི་དོན་བཤད་པ་གཉིས། དང་པོ་ལ། ཡུལ་བར་མ་དང༌། བསྡུས་པའི་མདོ་དྲང༌། རྒྱས་པའི་ལུང་ཁུངས་སྨྲོས་པའོ། །དང་པོ་ལ་བསྟན་བཤད་གཉིས། དང་པོ་ལ། མཁྱེན་གསུམ་གྱིས་མངོན་པར་རྟོགས་པ་བརྒྱད་བསྡུས་པའི་རྒྱུ་མཚན་གྱིས། རྒྱན་འདི་མངོན་པར་རྟོགས་པ་མཐའ་དག་གི་རྒྱན་དུ་འཐད་ན། མཁྱེན་གསུམ་གྱིས་མངོན་པར་རྟོགས་པ་བརྒྱད་བསྡུས་པ་ལ་ཤེས་བྱེད་ཀྱི་ལུང་རིགས་ཇི་ལྟར་ཡོད་སྙམ་ན། དེ་ཉིད་ཡུམ་བར་ ༼༩༠༽ མ་ལས་བཤད་ཚུལ་མདོར་བསྟན་པའི་ཚུལ་གྱིས་འཆད་པ་ནི། འདི་ལྟར་ཞེས་སོགས་སོ། །གཉིས་པ་ལ། གཞི་ཤེས་ཀྱིས་ཐེག་དམན། ལམ་ཤེས་ཀྱིས་བྱང་འཕགས། རྣམ་མཁྱེན་གྱིས་སངས་རྒྱས་འཕགས་པའི་མངོན་རྟོགས་བསྡུས་པའི་དྲིས་ལན་དང་གསུམ།

དང་པོ་དྲི་བ་ནི། བཅོམ་ལྡན་འདས་ལ་ནི། ཐེག་དམན་འཕགས་པའི་མངོན་པར་རྟོགས་པ་དེས། གཞི་ཕུང་ཁམས་སྐྱེ་མཆེད་ཀྱི་ཆོས་རྣམས་གང་ཟག་གི་བདག་མེད་པ་དང༌། གཟུང་བ་ཆོས་ཀྱི་བདག་མེད་པར་ཤེས་ཀྱི། ལམ་གསུམ་བདེན་པའི་སྐྱེ་བ་མེད་པ་དང༌། རྣམ་པའི་རྫས་རིགས་མ་ལུས་པ་མངོན་སུམ་དུ་མི་ཤེས་པས་ན། གཞི་ཤེས་ཀྱིས་ཐེག་དམན་འཕགས་པའི་མངོན་པར་རྟོགས་པ་བསྡུས་པ་འཐད་དོ། །ཞེས་འཆད་པ་ནི། རབ་འབྱོར་ཞེས་སོགས་སོ། །གཉིས་པ། དྲི་བ་ནི། བཅོམ་ལྡན་འདས་ལ་ནི། བྱང་འཕགས་ཀྱི་མངོན་པར་རྟོགས་པ་ནི། ཐེག་པ་གསུམ་ ༼༩༡༽ གྱིས་ལམ་གྱི་བསྐྱེད་རྫོགས་ལ་མཁས་པའི་ཤེས་རབ་དང༌། རྫོགས་སྨིན་སྦྱོང་གསུམ་མ་བྱས་པར་ཡང་དག་པའི་མཐའ་མངོན་དུ་མི་བྱེད་པའི་ཐབས་མཁས་གཉིས་དང་ལྡན་པས་ན་ལམ་ཤེས་ཀྱིས་དེ་ལྟར་བསྡུས་པ་འཐད། ཅེས་འཆད་པ་ནི། རབ་འབྱོར་སོགས་སོ། །གསུམ་པ། དྲི་བ་ནི། བཅོམ་ལྡན་འདས་ལ་ནི། སངས་རྒྱས་འཕགས་པའི་མངོན་རྟོགས་ནི། ངོ་བོ་རྒྱུ་འབྲས་ཀྱིས་བསྡུས་པའི་ཆོས་མ་ལུས་པ་མངོན་སུམ་དུ་རྟོགས་པ་མཐར་ཐུག་པ་ཡིན་པས་ན། རྣམ་མཁྱེན་གྱི་དེ་བསྡུས་པ་འཐད། ཅེས་འཆད་པ་ནི། རབ་འབྱོར་སོགས་སོ། །གཉིས་པ་ནི། དེ་བཞིན་དུ་སོགས་སོ། །གསུམ་པ་ནི། རྒྱས་པ་སོགས་སོ། །གཉིས་པ་ནི། གཞི་ཤེས་ཀྱིས་ཐེག་དམན། ལམ་ཤེས་ཀྱིས་བྱང་སེམས། རྣམ་མཁྱེན་གྱིས་སངས་རྒྱས་འཕགས་པའི་མངོན་རྟོགས་བསྡུས་ཚུལ་གྱི་མདོའི་དོན་བཤད་པ་དང་ ༼༩༢༽ གསུམ་ནི། རིམ་པ་བཞིན། དེ་ལ་སོགས་སོ། །གསུམ་པ་ནི། དེ་ལྟ་བས་ན་ཞེས་སོགས་ཀྱིས་བསྟན། གཉིས་པ་ནི། མཁྱེན་བརྩེ་གཉིས་དང་ལྡན་པའི་འཕགས་པ་ཐོགས་མེད་ཆོས་ཅན། རྒྱན་གྱི་རྣམ་བཤད་མཛད་པ་ཡིན་ཏེ། རྒྱན་གྱིས་རྣམ་བཤད་ཉི་ཁྲི་དེ་ཉིད་རྣམ་ངེས་མཛད་པའི་ཕྱིར། གཉིས་པ། གཞུང་སོ་སོའི་དཀའ་གནས་ཁྱད་པར་ལ། འཕགས་པ་བྱམས་པ། ཞེས་སྐབས་སུ་གཉིས་ཀྱི། དང་པོ་ནི། འཕགས་པ་བྱམས་པ། སངས་རྒྱས་དང་བྱང་སེམས་གང་ཡིན་ཁྱད་པར་ལ། མཁས་པ་ཁ་ཅིག་ན་རེ།

དེ་བྱང་ཆུབ་སེམས་དཔའ་ཡིན་ཏེ། དེ་ལ་སྒྲུབ་བྱེད་ཡོད་ཅིང༌། སངས་རྒྱས་ཡིན་པ་ལ་གནོད་བྱེད་ཡོད་པའི་ཕྱིར། དང་པོ་གྲུབ་སྟེ། གླེང་གཞིར། བྱང་ཆུབ་སེམས་དཔའ་ཆེན་པོ་བྱམས་པ་དང༌། ཞེས་དང༌། མདོ་བསྟན་བཅོས་གཞན་ལས་ཀྱང་བྱང་སེམས་སུ་བཤད་པའི་ཕྱིར་དང༌། བྱང་སེམས་ཉེ་བའི་སྲས་བརྒྱད་ཀྱི་ནང་ ༼༩༣༽ ཚན་ཡིན་པའི་ཕྱིར། སངས་རྒྱས་ཡིན་པ་ལ་གནོད་བྱེད་ཡོད་དེ། བསྟན་བཅོས་མངོན་རྟོགས་རྒྱན་ཆོས་ཅན། བཀའ་ཡིན་པ་ཐལ། སངས་རྒྱས་ཀྱི་ཞལ་ནས་གསུངས་པའི་ལུང་རྣམ་དག་ཡིན་པའི་ཕྱིར། འདོད་ན། མ་ཡིན་པར་ཐལ། བསྟན་བཅོས་ཡིན་པའི་ཕྱིར། དེའི་མཚན་གཞིར་ཡོད་པའི་ཕྱིར། བྱམས་པ་མགོན་པོ་ཆོས་ཅན། སངས་རྒྱས་ཀྱི་སྤྲུལ་སྐུར་ཐལ། སངས་རྒྱས་འཕགས་པ་གང་ཞིག ལོངས་སྐུ་མ་ཡིན་པའི་ཕྱིར་ཏེ། སོ་སོ་སྐྱེ་བོ་ལ་དངོས་སུ་སྣང་བའི་ཕྱིར། འདོད་ན། འཛམ་བུའི་གླིང་དུ་མཛད་པ་བཅུ་གཉིས་ཀྱི་ཚུལ་བསྟན་པའི་གང་ཟག་དུ་ཐལ། འདོད་པ་དེའི་ཕྱིར། ཟེར་རོ། །དེ་ལ་དམ་བཅའ་མི་འཐད་པ་དང༌། སྒྲུབ་བྱེད་མི་འཐད་པ་གཉིས། དང་པོ་ནི། གདུལ་བྱ་གཞན་ངོར་བྱང་སེམས་ཀྱི་ཚུལ་བཟུང་བའི་གང་ཟག་ཡིན་ན། བྱང་སེམས་ཡིན་དགོས་པར་ཐལ། དམ་ ༼༩༤༽ བཅའ་དེའི་ཕྱིར། འདོད་ན། གདུལ་བྱ་གཞན་ངོར་བྱང་སེམས་ཀྱི་ཚུལ་བཟུང་བའི་སྐྱེ་བ་སྤྲུལ་སྐུ་མ་ངེས། གཞན་ཡང་གདུལ་བྱ་གཞན་ངོར་དུད་འགྲོའི་ཚུལ་བཟུང་བའི་སྐྱེ་བ་སྤྲུལ་སྐུ་རྣམས་དུད་འགྲོར་ཐལ་བའི་སྐྱོན་གནས་སོ། །གཉིས་པ། སྒྲུབ་བྱེད་དང་པོ་ལ། འཕགས་པ་ཀུན་དགའ་བོ་ཆོས་ཅན། རྒྱུན་ཞུགས་སུ་ཐལ། དེ་ལྟར་དུ་ཡུམ་གྱི་གླེང་གཞིར་བཤད་པའི་ཕྱིར་ཏེ། གང་ཟག་གཅིག་མ་གཏོགས་པ་ནི་འདི་ལྟར། སློབ་པ་རྒྱུན་དུ་ཞུགས་པ་ཚེ་དང་ལྡན་པ་དགའ་བོའོ། །ཞེས་བཤད་པའི་ཕྱིར། འདོད་ན། བཅོམ་ལྡན་འདས་ལ་ཐེག་ཆེན་ཐུན་མོང་མ་ཡིན་པའི་ཤེར་ཕྱིན་གྱི་མདོ་དངོས་སུ་ཉན་པའི་སྒོ་ནས་དེའི་དོན་རྟོགས་པའི་གང་ཟག་མ་ཡིན་པར་འགྱུར་རོ། །གཞན་ཡང་འཕགས་པ་ཤཱ་རིའི་བུ་ཆོས་ཅན།

ཉན་ཐོས་སུ་ཐལ། དེ་ལྟར་དུ་སྒྲུབ་པ་རང་གི་ངོ་བོ་ལ་འདོམས་པའི་གདམས་ངག་གི་ཐད་དུ་བཤད་པའི་ཕྱིར་ཏེ། ཤ་ར་དྭ་ཏིའི་བུ་གལ་ ༼༩༥༽ ཏེ་འཛམ་བུའི་གླིང་འདི་དགེ་སློང་ཤ་ར་དྭ་ཏིའི་བུ་དང༌། མོའུ་འགལ་གྱི་བུ་ལྟ་བུ་ཤ་སྟག་གིས་འདི་ལྟ་སྟེ། དཔེར་ན་འདམ་བུའི་ཚལ་ལམ། སྦའི་ཚལ་ལམ། བུ་རམ་ཤིང་གི་ཚལ་ལམ། སྨིག་མའི་ཚལ་ལམ། འབྲས་ཀྱི་ཞིང་ངམ། ཏིལ་གྱི་ཞིང་ལྟར་ཡོངས་སུ་གང་བར་གྱུར་ཀྱང༌། དེ་དག་གི་ཤེས་རབ་ཀྱིས། བྱང་ཆུབ་སེམས་དཔའ་སེམས་དཔའ་ཆེན་པོས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཤེས་རབ་ཀྱི་བརྒྱའི་ཆར་ཡང་ཉེ་བར་མི་འགྲོའོ། །སྟོང་གི་ཆར་ཡང་ཉེ་བར་མི་འགྲོའོ། །བརྒྱ་ཕྲག་སྟོང་གི་ཆར་ཡང་ཉེ་བར་མི་འགྲོའོ། །ཞེས་གསུངས་པའི་ཕྱིར། འདོད་ན། མ་ཡིན་པར་ཐལ། བཅོམ་ལྡན་འདས་ལ་ཤེར་ཕྱིན་གྱི་མདོ་དངོས་སུ་ཉན་པའི་སྒོ་ནས། སྟོང་ཉིད་ཀྱི་དོན་རྟོགས་པའི་གང་ཟག་ཡིན་པའི་ཕྱིར་དང༌། གདུལ་བྱ་གཞན་ངོར་ཉན་ཐོས་ཀྱི་ཚུལ་བཟུང་བའི་སྤྲུལ་པའི་ཉན་ཐོས་ཡིན་པའི་ཕྱིར། ༼༩༦༽ གཉིས་པ་ལ། བྱམས་པ་ཆོས་ཅན། སངས་རྒྱས་སུ་ཐལ། དུས་གསུམ་གྱི་སངས་རྒྱས་ཀྱི་ནང་ཚན་ཡིན་པའི་ཕྱིར། གསུམ་པ་ལ་གཟུགས་སྟོང་པའོ། །སྟོང་པ་ཉིད་གཟུགས་སོ། །ཞེས་པའི་ཤེར་ཕྱིན་གྱི་མདོ་ཆོས་ཅན། བསྟན་བཅོས་སུ་ཐལ། བྱང་སེམས་ཀྱིས་ཞལ་ནས་གསུངས་པའི་ལུང་རྣམ་དག་ཡིན་པའི་ཕྱིར། ཁྱབ་པ་ཁས། མ་གྲུབ་ན། འཕགས་པ་སྤྱན་རས་གཟིགས་དེ་བྱང་སེམས་ཡིན་པའི་ཕྱིར་ཏེ། ཉེ་བའི་སྲས་བརྒྱད་ཀྱི་ནང་ཚན་ཡིན་པའི་ཕྱིར། བཞི་པ་ལ། སྤྲུལ་སྐུ་ཡིན་ན་མཆོག་གི་སྤྲུལ་སྐུ་ཡིན་དགོས་པར་ཐལ། དེ་ཡིན་ན་འཛམ་བུ་གླིང་དུ་མཛད་པ་བཅུ་གཉིས་ཀྱི་ཚུལ་བསྟན་པས་ཁྱབ་པའི་ཕྱིར། འདོད་ན། སྐྱེ་བ་སྤྲུལ་སྐུ་སོགས་གཞི་མ་གྲུབ་པར་ཐལ་ལོ། །ཁ་ཅིག ཐེག་པ་ཐུན་མོང་གི་སྐབས་སུ། མཐའ་གཅིག་ཏུ་བྱང་ཆུབ་སེམས་དཔའ་དང༌། སྔགས་ཀྱི་ཐེག་པའི་ ༼༩༧༽ སྐབས་སུ་སངས་རྒྱས་ཡིན་ནོ་ཞེས་འདོད་པ་ཡང༌།

གྲུབ་མཐའ་སྔ་མ་ལ་སྔར་བཤད་པའི་སྐྱོན་གནས་སོ། །རང་ལུགས་ལ། ཐ་སྙད་རྣམ་འཇོག་གདུལ་བྱ་གཞན་ངོའི་དབང་དུ་བྱས་པ་དང༌། ངེས་དོན་ཡིན་ལུགས་ཀྱི་དབང་དུ་བྱས་པ་གཉིས། དང་པོའི་དབང་དུ་བྱས་ནས་མདོ་བསྟན་བཅོས་སུ་བྱང་སེམས་སུ་བཤད་ཅིང༌། དེས་གསུངས་པའི་བྱམས་པའི་ཆོས་ལྔ་ལ་བསྟན་བཅོས་ཀྱི་མིང་གིས་བཏགས་པ་ཡིན་ནོ། །གཉིས་པའི་དབང་དུ་བྱས་ན། སངས་རྒྱས་ཀྱི་མཛད་པ་ལ་གནས་པའི་སྐྱེ་བ་སྤྲུལ་སྐུ་ཡིན་ཏེ། ལྷའི་བུ་དམ་པ་ཏོག་དཀར་དུ་སྐྱེ་བ་བཞེས་པ་དེ་ཉིད་འཛམ་བུའི་གླིང་དུ་བབས་ནས་ལྷུམས་སུ་ཞུགས་པ་སོགས་སངས་རྒྱས་ཀྱི་མཛད་པར་བཤད་ཅིང༌། རྒྱུ་མཚན་དེ་འཕགས་པ་བྱམས་པ་ལ་ཡང་མཚུངས་པའི་ཕྱིར། རྒྱུད་བླར། ཐུགས་རྗེ་ཆེན་པོས་འཇིག་རྟེན་མཁྱེན། །འཇིག་རྟེན་ཀུན་ལ་གཟིགས་ནས་ནི། །ཆོས་ཀྱི་སྐུ་ལས་མ་གཡོས་ ༼༩༨༽ པར། །སྤྲུལ་པའི་རང་བཞིན་སྣ་ཚོགས་ཀྱིས། །སྐྱེ་བ་མངོན་པར་སྐྱེ་བ་དང༌། །དགའ་ལྡན་གནས་ནི་འཕོ་བ་དང༌། །ལྷུམས་སུ་འཇུག་དང་བལྟམས་པ་དང༌། །བཟོའི་གནས་ལ་མཁས་པ་དང༌། །བཙུན་མོའི་འཁོར་དགྱེས་རོལ་པ་དང༌། །ངེས་འབྱུང་དཀའ་བ་སྤྱོད་པ་དང༌། །བྱང་ཆུབ་སྙིང་པོར་གཤེགས་པ་དང༌། །བདུད་སྡེ་འཇོམས་དང་རྫོགས་པར་ནི། །བྱང་ཆུབ་ཆོས་ཀྱི་འཁོར་ལོ་དང༌། །མྱ་ངན་འདས་པར་གཤེགས་མཛད་རྣམས། །ཡོངས་སུ་མ་དག་ཞིང་རྣམས་སུ། །སྲིད་པ་ཇི་སྲིད་གནས་པར་སྟོན། །ཞེས་སོ། །གཞན་དུ། ལྷའི་བུ་དམ་པ་ཏོག་དཀར་གྱི་འཛམ་བུའི་གླིང་དུ་བབ་སྟེ། རྒྱལ་བུ་དོན་གྲུབ་ཏུ་སྐྱེ་བ་བཞེས་པ་དེ་སངས་རྒྱས་ཀྱི་སྤྲུལ་པ་ཙམ་མ་ཡིན་པར་རང་རྒྱུད་པ་ཡིན་པར་ཐལ། བྱམས་པ་མགོན་པོ་མ་འོངས་པ་ན་འཛམ་བུའི་གླིང་དུ་བབས་ཏེ། སྐྱེ་བ་བཞེས་པ་དེ་སངས་རྒྱས་ཀྱི་སྤྲུལ་པ་མ་ཡིན་པར་རང་རྒྱུད་པར་འཐད་པའི་ཕྱིར་ཏེ། ༼༩༩༽ བྱམས་པ་མགོན་པོ་སྐྱེ་བ་གཅིག་གིས་ཐོགས་པའི་བྱང་སེམས་ཡིན་པའི་ཕྱིར། རྩ་བར་འདོད་མི་ནུས་ཏེ། སྙིང་རྗེ་པདྨ་དཀར་པོ་ལས།

བསྐལ་པ་བྱེ་སྟོང་བསམ་གྱིས་མི་ཁྱབ་པར། །དེ་ཡི་ཚད་ནི་ནམ་ཡང་མེད་པ་ནས། །བྱང་ཆུབ་མཆོག་རབ་དེ་ནི་ངས་ཐོབ་སྟེ། །ང་ནི་རྟག་ཏུ་ཆོས་ཀྱང་རབ་འཆད་དོ། །ཞེས་གསུངས་སོ། །འདི་ནི་ཤེས་བྱ་ཀུན་རིག་གི་དགོངས་པ། ཀུན་མཁྱེན་བསྟན་པའི་ཉི་མའི་གསུང་གི་བདུད་རྩི་ལས་བརྒྱུད་པ་ཕྱིན་ཅི་མ་ལོག་པར་བཀོད་པ་ཡིན་ནོ། །གཉིས་པ་ནི། རྗེ་བཙུན་བྱམས་པ་མགོན་པོས། རྒྱན་རྩོམ་པའི་ཐོག་མར་ཡུལ་ཁྱད་པར་ཅན་ལ་མཆོད་པར་བརྗོད་པ་ཆོས་ཅན་དགོས་པ་ཡོད་དེ། རང་ཉིད་སྐྱེས་བུ་དམ་པའི་སྤྱོད་པ་དང་མཐུན་པ་དང༌། གདུལ་བྱ་གཞན་ཡུམ་ལ་དང་བའི་སྒོ་ནས་ཐོས་བསམ་སྒོམ་གསུམ་གྱིས་འཇུག་པའི་ཆེད་ཡོད་པའི་ཕྱིར། ཉན་ཐོས་ཞི་བ་ཚོལ་རྣམས་ཀུན་ཤེས་ཉིད། ། ༼༡༠༠༽ ཅེས་སྐབས་སུ། གཉིས་ཀྱི་དང་པོ། མཆོད་ཡུམ་ལ། མཚན་གཞི། མཚན་ཉིད། དབྱེ་བ། གྲངས་ངེས་པ། གོ་རིམ་ངེས་པ། ཡུམ་སྲས་ཀྱི་དོན་ལ་ཁྱད་པར་དང་དྲུག དང་པོ་ལ། མཁས་པ་སྔ་མའི་བཤད་པའི་རྣམ་གྲངས་བཀོད་པ་མི་འཐད་པའི་ཆ་དགག འཐད་ཕྱོགས་ངོས་བཟུང་བ་དང་གསུམ། དང་པོ་ལ། མཁས་པ་ཨར་ན་རེ། མཆོད་ཡུམ་ཡིན་ན། འབྲས་ཡུམ་ཡིན་དགོས་ཏེ། མཆོད་ཡུམ་དང་ཤེར་ཕྱིན་དོན་གཅིག ཤེར་ཕྱིན་ལ་འབྲས་བུ་ཤེར་ཕྱིན་གྱིས་ཁྱབ་པའི་ཕྱིར། རྟགས་དང་པོ་གྲུབ་སྟེ། ཐམས་ཅད་མཁྱེན་པ་ཉིད་གསུམ་གྱི་སྒོ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསྟོད་དོ། །ཞེས་གསུངས་སོ། །མཁས་པ་བུ་ཡང་དེ་དང་མཐུན་པར་མཆོད་ཡུམ་ལ་འབྲས་ཡུམ་གྱིས་ཁྱབ་སྟེ། བཅོམ་ལྡན་འདས་མ་ཡོན་ཏན་རིན་པོ་ཆེ། །ཞེས་དང༌། དེའི་ཕྱིར། བཅོམ་ལྡན་འདས་མ་ལ། ཞེས། བཅོམ་ ༼༡༠༡༽ ལྡན་འདས་མའི་སྒྲས་གསུངས་པའི་ཕྱིར་དང༌། སངས་རྒྱས་འཕགས་པའི་མངོན་རྟོགས་དེས་མཁྱེན་པ་གསུམ་གྱི་ཚུལ་བཟུང་ནས་འཕགས་བཞིའི་བཞེད་དོན་བསྒྲུབ་པའི་ཆ་ནས་ཡུམ་དུ་བཞག་པའི་ཕྱིར། ཐམས་ཅད་མཁྱེན་པ་ཉིད་གསུམ་གྱི་བདག་ཉིད་ཚུལ་གསུམ་པ་ཅན་ཞེས་གསུངས་པའི་ཕྱིར། ཞེས་གསུང༌། བླ་མ་མཁྱེན་རབ་དབང་ཕྱུག་ལ་སོགས་པ་མཁས་པ་མང་པོའི་བཞེད་པ་ལ་མཆོད་ཡུམ་ཡིན་ན།

འཕགས་རྒྱུད་ཀྱི་མཁྱེན་པ་ཡིན་པས་ཁྱབ་སྟེ། འདིར་བསྟན་གྱི་ཡུམ་ཡིན་ན། མཁྱེན་གསུམ་གང་རུང་ཡིན་པས་ཁྱབ་པའི་ཕྱིར་ཏེ། འདིར་མཁྱེན་གསུམ་ལ་བསྟོད་ཕྱག་བྱས་པའི་ཕྱིར། གཞན་དུ་ན་བྱང་སེམས་ཀྱི་སྦྱོར་ལམ་ཆོས་ཅན། ལམ་ཤེས་ཉིད་ཀྱི་ཞེས་པའི་སྐབས་ནས་བསྟན་པའི་མཆོད་ཡུམ་དུ་ཐལ། མཆོད་ཡུམ་གང་ཞིག བྱང་སེམས་ཀྱི་མཁྱེན་པ་ཡིན་པའི་ཕྱིར། འདོད་ན། ལམ་ ༼༡༠༢༽ ཤེས་སུ་ཐལ་ལོ། །རྟགས་དང་པོ་ཁས་བླངས་ཏེ། མཆོད་ཡུམ་ལ་འཕགས་རྒྱུད་ཀྱི་མཁྱེན་པས་མ་ཁྱབ་པའི་ཕྱིར། གཞན་ཡང༌། མཆོད་ཡུམ་ཡིན་ན། འཕགས་རྒྱུད་ཀྱི་མཁྱེན་པ་ཡིན་དགོས་ཏེ། ཉི་ཁྲི་སྣང་བ་ལས། འཕགས་པའི་གང་ཟག་ཐམས་ཅད་ཀྱི་དབང་དུ་མཛད་ནས་ཐམས་ཅད་མཁྱེན་པ་ཉིད་གསུམ་གྱི་ཐུན་མོང་མ་ཡིན་པའི་ཡོན་ཏན་ཉེ་བར་བཀོད་པ་སྔོན་དུ་འགྲོ་བས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ། །ཞེས་གསུངས། བླ་མ་ཤེས་བྱ་ཀུན་རིག་གི་དགོངས་པ་ཊཱི་ཀ་བར་མའི་ལུགས་ལྟར་ན། ཐེག་ཆེན་གྱི་ལམ་ལྔ་ཐེག་དམན་འཕགས་པའི་མཁྱེན་པ་རྣམས་མཆོད་ཡུམ་ཡིན་ཏེ། རྗེ་བཙུན་གྱི་བསྟོད་ཕྱག་གི་ཡུལ་དུ་གྱུར་པའི་དངོས་བརྒྱད་གང་རུང་དུ་གྱུར་པའི་མཁྱེན་པ་ཡིན་པའི་ཕྱིར། ཁྱབ་སྟེ། མཆོད་བརྗོད་ཀྱི་སྐབས་སུ་ཡུམ་དུ་བཤད་པ་དེ་ཉིད་ལུས་རྣམ་བཞག་གི་སྐབས་སུ་ཤེར་ཕྱིན་གྱི་སྒྲས་སྨྲོས་ནས་ ༼༡༠༣༽ དངོས་པོ་བརྒྱད་ཀྱི་སྒོ་ནས་བཤད་པའི་ཕྱིར། ཉི་ཁྲི་སྣང་བ་ལས། ཡུམ་གྱི་སྒྲས་སྨྲོས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ནི་བརྗོད་པར་བྱའོ། །དེ་ཡང་གང་ཞེ་ན། བཤད་པ། ཤེས་རབ་ཕ་རོལ་ཕྱིན་པ་ནི། །དངོས་པོ་བརྒྱད་ཀྱི་ཡང་དག་བཤད། །ཅེས་གསུངས་སོ། །ཊཱི་ཀ་ལས། དེ་ལ་ཐམས་ཅད་མཁྱེན་པ་ཉིད་གསུམ་གྱིས། །ཞེས་པའི་འཐད་དུ། མཁྱེན་གསུམ་དུ་མ་ཟད། མངོན་པར་རྟོགས་པ་བརྒྱད་པོ་དེ་དག་ཀྱང་བསྟོད་ཡུལ་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ནོ། །ཞེས་པའི་དོན་ལེགས་པར་བཤད་པ་ཡིན་ནོ། །བཀའ་འགྲེལ་དང་དེའི་རྗེས་སུ་འབྲང་བའི་མཁས་པ་རྣམས་ན་རེ།

ཐེག་པ་གསུམ་གྱི་ལམ་མཐའ་དག་མཆོད་ཡུམ་ཡིན་ཏེ། སོ་སྐྱེའི་མངོན་རྟོགས་རྣམས་བསྐྱེད་བྱེད་ཀྱི་ཡུམ་དང༌། འཕགས་པའི་མངོན་རྟོགས་རྣམས་བཞེད་དོན་བསྒྲུབ་བྱེད་ཀྱི་ཡུམ་ཡིན་པའི་ཕྱིར། ཞེས་གསུང་ངོ༌། ། ༼༡༠༤༽ མཁན་ཆེན་པ་ན་རེ། གཞུང་ལམ་འབྲས་བུ་རང་བཞིན་གྱི་ཤེར་ཕྱིན་བཞི་ཀ་ཡང་མཆོད་ཡུམ་ཡིན་ཏེ། རྒྱན་གྱི་བསྟོད་ཡུལ་དུ་གྱུར་པའི་ཤེར་ཕྱིན་ཡིན་པའི་ཕྱིར། ཞེས་གསུངས། གཉིས་པ་ནི། དེ་ལྟར་ལུགས་དྲུག་ཡོད་པ་ལས། དང་པོ་ལ། དེའི་རྒྱན་ཚིག་ལེའུར་བྱས་པ་དག་ཅེས་པའི་སྐབས་ནས་བསྟན་པའི་ཤེར་ཕྱིན་དེ་འབྲས་བུ་ཤེར་ཕྱིན་ལ་བྱེད་རིགས་པར་ཐལ། ཐམས་ཅད་མཁྱེན་པ་ཉིད་གསུམ་གྱི་སྒོ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསྟོད་དོ། །ཞེས་པའི་སྐབས་ནས་བསྟན་པའི་ཤེར་ཕྱིན་དེ་འབྲས་བུ་ཤེར་ཕྱིན་ཁོ་ན་ལ་བྱེད་རིགས་པའི་ཕྱིར། རྟགས་ཁས། འདོད་ན། མངོན་རྟོགས་རྒྱན་དེ་གཞུང་ལམ་འབྲས་བུ་གསུམ་ཀ་གསལ་བར་སྟོན་བྱེད་མ་ཡིན་པར་འགྱུར་རོ། །ལུགས་གཉིས་པ་ལ་དམ་བཅའ་མི་འཐད་པ་དང༌། བསྒྲུབ་བྱེད་མི་འཐད་པ་གཉིས། དང་པོ་ནི། ཉན་ཐོས་ཞི་བ་ཚོལ་རྣམས་ཞེས་པའི་གཞུང་འདི་ཡུམ་ལ་བསྟོད་པའི་ ༼༡༠༥༽ ངག་མ་ཡིན་པར་ཐལ། འདིའི་དངོས་བསྟན་གྱི་མཁྱེན་པ་ཡིན་ན། མཆོད་ཡུམ་མ་ཡིན་དགོས་པའི་ཕྱིར་ཏེ། འདི་བསྟན་བཅོས་ལུས་ཀྱི་བརྗོད་བྱ་དང་མཐུན་པའི་མཆོད་བརྗོད་གང་ཞིག སྐབས་གསུམ་པའི་བསྟན་བྱའི་གཙོ་བོར་གྱུར་པའི་མཁྱེན་པ་ཡིན་ན། མཆོད་ཡུམ་མ་ཡིན་དགོས་པའི་ཕྱིར། རྟགས་ཁས། དེ་བཞིན་དུ་འགྲོ་ལ་ཕན་པར་བྱེད་རྣམས་ཞེས་པ་ལ་སྦྱར་ཏེ་ཤེས་པར་བྱའོ། །གཉིས་པ་ནི། ས་བཅུ་པའི་ཡེ་ཤེས་ཆོས་ཅན། སངས་རྒྱས་ཀྱི་ཡེ་ཤེས་སུ་ཐལ། འདས་པ་ས་དགུ་འདས་པ་ལས་བྱུང་བའི་ཡེ་ཤེས་ཡིན་པའི་ཕྱིར། ཁྱབ་སྟེ། ས་དགུ་འདས་ནས་ཡེ་ཤེས་ནི། །གང་གིས་སངས་རྒྱས་སར་གནས་པ། །ཞེས་གསུངས་པའི་ཕྱིར། སྐད་ཅིག་མའི་སྦྱོར་བ་དེ་ཐུབ་པའི་མངོན་རྟོགས་སུ་ཐལ། ཐུབ་པའི་སྐད་ཅིག་གཅིག་པ་ཡི། །རྟོགས་པ་འདི་ནི་ཤེས་པར་བྱ། །ཞེས་གསུངས་སོ། །ཁྱབ་པ་

༼༡༠༦༽ རིམ་བཞིན། ཁས། གསུམ་པ་ལ། འཁོར་ལོ་བསྒྱུར་བའི་ནས་བསྐྱེད་པ་ལ་ཡབ་རྒྱལ་པོའི་ས་བོན་མ་ཉམས་པ་སོགས་ཆོས་བཞི་པ་སྔོན་དུ་འགྲོ་མི་དགོས་པར་ཐལ། རྒྱལ་སྲས་འཕགས་པ་ཡིན་ན། ཐེག་ཆེན་གྱི་ཆོས་ལ་མོས་པ་སོགས་ཆོས་བཞི་ལྡན་གྱི་ཡུམ་སྔོན་དུ་འགྲོ་མི་དགོས་པའི་ཕྱིར། ཁྱབ་སྟེ། རྒྱུད་བླ་ལས། ཐེག་མཆོག་ལ་མོས་ས་བོན་ཤེས་རབ་ནི། །སངས་རྒྱས་ཆོས་སྐྱེད་མ་དང་བསམ་གཏན་གྱི། །བདེ་བའི་མངལ་གནས་སྙིང་རྗེའི་མ་མ་ཅན། །གང་ཡིན་དེ་དག་ཐུབ་པའི་རྗེས་སྐྱེས་སྲས། །ཞེས་གསུང་ངོ༌། །རྩ་རྟགས་མ་གྲུབ་ན། སྡུག་བསྔལ་ཆོས་བཟོད་ཐོབ་མ་ཐག་པའི་བྱང་སེམས་ཆོས་ཅན། དེར་ཐལ། དེའི་ཕྱིར། འདོད་ན། ནང་འགལ་ལོ། །གཞན་ཡང༌། བདེན་པའི་གཅིག་དུ་བྲལ་གྱི་རྟགས་ལས། གཞི་ལམ་རྣམ་གསུམ་བདེན་པའི་སྐྱེ་མེད་དུ་རྟོགས་པའི་ཡེ་ཤེས་དེས། འཕགས་བཞིའི་བཞེད་དོན་སྒྲུབ་པ་ ༼༡༠༧༽ ལ་གནོད་བྱེད་ཀྱི་ཚད་མ་མེད་པར་མཐོང་བ་དེ་མཆོད་བརྗོད་ངག་གི་གདུལ་བྱ་དབང་རྣོན་ཡུམ་ལ་དང་བ་སྐྱེ་བའི་རྒྱུ་མཚན་རྣམ་དག་ཏུ་མི་འཐད་པར་ཐལ། བདེན་པའི་གཅིག་དུ་བྲལ་གྱི་རྟགས་ལས་གཞི་ལམ་རྣམ་གསུམ་བདེན་པའི་སྐྱེ་མེད་དུ་རྟོགས་པའི་ཡེ་ཤེས་ཡིན་ན། མཆོད་ཡུམ་ཡིན་པས་ཁྱབ་པའི་ཕྱིར་ཏེ། ཐེག་ཆེན་སོ་སྐྱེའི་མཁྱེན་པ་ཡིན་ན། མཆོད་ཡུམ་མ་ཡིན་པས་ཁྱབ་པ་གང་ཞིག ཐེག་ཆེན་འཕགས་པའི་རྒྱུད་ལ་དེ་འདྲ་བའི་ཡེ་ཤེས་མེད་པའི་ཕྱིར། ཐེག་ཆེན་འཕགས་པ་ཡིན་ན་རྟགས་ལ་ལྟོས་མེད་དུ་གཞི་ལམ་རྣམ་གསུམ་བདེན་མེད་དུ་མངོན་སུམ་དུ་རྟོགས་དགོས་པའི་ཕྱིར། རྩ་བར་འདོད་ན། གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར། །ཞེས་བྱ་བ་ལ་སོགས་པའི་ཚད་མས་གཞི་དང་ལམ་དང་རྣམ་པ་སྐྱེ་བ་མེད་པ་ཡོངས་སུ་ཤེས་པ་ཚིགས་སུ་བཅད་པའི་དོན་གྱི་མཚན་ཉིད་ཀྱི་ཡུམ་ལ་གནོད་པ་མ་མཐོང་ནས་ཞེས་པ་དང་དངོས་སུ་འགལ་ ༼༡༠༨༽ ལོ། །ལུགས་ལྔ་པ་ལ། ཐེག་དམན་སོ་སྐྱེའི་མངོན་རྟོགས་ཆོས་ཅན། དངོས་བརྒྱད་ཀྱི་ནང་ཚན་དུ་གྱུར་པའི་མཁྱེན་པ་ཐལ།

མཆོད་ཡུམ་ཡིན་པའི་ཕྱིར། མ་ཁྱབ་ན། མཆོད་བརྗོད་ཀྱི་ཚིགས་སུ་བཅད་པ་དེ་ཡུམ་གྱི་སྒྲས་སྨྲོས་པའི་དངོས་བརྒྱད་ལ་མཆོད་པར་བརྗོད་པའི་ཆ་ནས་བསྟན་བཅོས་ལུས་ཀྱི་བརྗོད་བྱ་དང་མཐུན་པའི་མཆོད་བརྗོད་མ་ཡིན་པར་འགྱུར་རོ། །གཞན་ཡང༌། ཐེག་དམན་སོ་སྐྱེའི་མངོན་རྟོགས་ཆོས་ཅན། ཐེག་ཆེན་གྱི་ཆོས་ལ་མོས་པ་སོགས་ཆོས་བཞི་དང་ལྡན་པའི་ཡུམ་ཡིན་པར་ཐལ། བསྐྱེད་བྱེད་ཀྱི་ཡུམ་གང་ཞིག རང་དང་ལྷན་ཅིག་པའི་འཕགས་པའི་བཞེད་དོན་བསྒྲུབ་བྱེད་ཀྱི་ཡུམ་མ་ཡིན་པའི་ཕྱིར། འདོད་ན། སྟོང་ཉིད་རྟོགས་པའི་ཤེས་རབ་དང༌། སེམས་ཅན་ལ་དམིགས་པའི་སྙིང་རྗེ་ཁྱད་པར་ཅན་གཉིས་ལྡན་དུ་ཐལ་ལོ། །དྲུག་པ་ལ་བཀའ་བརྒྱད་སྟོང་པ་ཆོས་ཅན། འབྲས་ཡུམ་དུ་ཐལ། མཆོད་ཡུམ་ ༼༡༠༩༽ གང་ཞིག སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་ཡིན་པའི་ཕྱིར། འདོད་ན། རྣམ་མཁྱེན་དུ་འགྱུར་རོ། །ཆོས་རྣམས་ཀྱི་གནས་ལུགས་དེ་ཁོ་ན་ཉིད་དེ་མཆོད་ཡུམ་དུ་ཐལ། སྙིང་པོ་དོན་གྱི་མཆོད་ཡུམ་ཡིན་པའི་ཕྱིར། གསུམ་པ་འཐད་ཕྱོགས་ངོས་བཟུང་བ་ནི། ལུགས་བཞི་པ་ཤེས་བྱ་ཀུན་རིག་གི་དགོངས་པ་བཞིན་ཁས་ལེན་ནོ། །གཉིས་པ་ལ། དགག་བཞག་སྤང་གསུམ། དང་པོ་ལ། རྗེ་བཙུན་བྱམས་མགོན་གྱི་བསྟོད་ཕྱག་གི་ཡུལ་དུ་གྱུར་པའི་ཡོན་ཏན། ཞེས་དང༌། དེའི་བསྟོད་ཕྱག་གི་ཡུལ་དུ་གྱུར་པའི་མཁྱེན་པ། ཞེས་དང༌། རང་སྲས་འཕགས་པའི་ཟག་མེད་ཀྱི་ཕུང་པོ་ཕྱི་མ་སྐྱེད་བྱེད་དང༌། བཞེད་དོན་སྒྲུབ་བྱེད་གང་རུང་དུ་གྱུར་པའི་མཁྱེན་པ། ཞེས་དང་རང་དང་ལྷན་ཅིག་པའི་འཕགས་པའི་བཞེད་དོན་གཙོ་བོར་སྒྲུབ་པར་བྱེད་པའི་མཁྱེན་པ་ཟེར་རོ། །དང་པོ་ལ། བཀའ་བརྒྱད་སྟོང་པ་ཆོས་ཅན། ༼༡༡༠༽ མཚོན་བྱ་དེར་ཐལ། མཚན་ཉིད་དེའི་ཕྱིར། སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་ཡིན་པའི་ཕྱིར། འདོད་མི་ནུས་ཏེ། བེམ་པོ་ཡིན་པའི་ཕྱིར། གཉིས་པ་དང་གསུམ་པ་ལ། ཐེག་དམན་གྱི་སྤྱོད་ལམ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར།

འདོད་ན། སྔར་བཀག་ཟིན། བཞི་པ་ལ། ཐེག་ཆེན་གྱི་སྤྱོད་ལམ་ཆོས་མཆོག་སྐད་ཅིག་ཐ་མའི་ཡེ་ཤེས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། ཐེག་ཆེན་གྱི་ཆོས་ལ་མོས་པ་སོགས་ཁྱད་ཆོས་བཞི་དང་ལྡན་པའི་སྒོ་ནས་རང་སྲས་བྱང་སེམས་འཕགས་པ་དངོས་སུ་བསྐྱེད་བྱེད་ཀྱི་མཁྱེན་པ་ཡིན་པའི་ཕྱིར་ཏེ། རང་གི་དངོས་འབྲས་ཐེག་ཆེན་གྱི་མཐོང་ལམ་གྱི་དངོས་ཀྱི་ཉེར་ལེན་ཡིན་པའི་ཕྱིར། རྩ་བ་འདོད་ན། འཕགས་རྒྱུད་ཀྱི་མཁྱེན་པར་འགྱུར་རོ། །གཉིས་པ་ནི། རྗེ་བཙུན་བྱམས་མགོན་གྱི་བསྟོད་ཕྱག་གི་ཡུལ་དུ་གྱུར་པའི་དངོས་བརྒྱད་ ༼༡༡༡༽ ཀྱི་ནང་ཚན་ཡང་ཡིན། རང་སྲས་འཕགས་པའི་ཟག་མེད་ཀྱི་ཕུང་པོ་ཕྱི་མ་བསྐྱེད་བྱེད་དང༌། བཞེད་དོན་བསྒྲུབ་བྱེད་གང་རུང་དུ་གྱུར་པའི་མཁྱེན་པ། གསུམ་པ་ནི། ཉན་ཐོས་ཀྱི་ཚོགས་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། ཉན་ཐོས་འཕགས་པའི་བསྐྱེད་བྱེད་ཀྱི་ཡུམ་ཡིན་པའི་ཕྱིར། མ་གྲུབ་ན། བྱང་སེམས་འཕགས་པ་ཡིན་ན། རང་བསྐྱེད་བྱེད་ཀྱི་མཆོད་ཡུམ་ལས་བྱུང་བས་མ་ཁྱབ་པར་ཐལ། ཉན་ཐོས་འཕགས་པ་ཡིན་ན། རང་བསྐྱེད་བྱེད་ཀྱི་མཆོད་ཡུམ་ལས་བྱུང་བས་མ་ཁྱབ་པའི་ཕྱིར། གཞན་ཡང༌། ཉན་ཐོས་མཐོང་ལམ་པ་ཆོས་ཅན། སྲས་འཕགས་པ་མ་ཡིན་པར་ཐལ། རང་རྒྱུ་མཆོད་ཡུམ་ལས་མ་བྱུང་བའི་ཕྱིར། རྟགས་ཁས། ཟེར་ན། དང་པོ་ལ། བྱང་སེམས་འཕགས་པ་ཡིན་ན། རང་རྒྱུད་ཀྱི་མངོན་པར་རྟོགས་པ་དེས་རང་གིས་དོན་གཉེར་བྱའི་གཙོ་བོ་བླ་མེད་བྱང་ཆུབ་ཏུ་ ༼༡༡༢༽ འཁྲིད་བྱེད་ཡིན་པས་མ་ཁྱབ་པར་ཐལ། ཉན་ཐོས་འཕགས་པ་ཡིན་ན། རང་རྒྱུད་ཀྱི་མངོན་པར་རྟོགས་པ་དེས་རང་གི་དོན་དུ་གཉེར་བྱའི་གཙོ་བོ་དམན་པའི་མྱང་འདས་སུ་འཁྲིད་བྱེད་ཡིན་པས་མ་ཁྱབ་པའི་ཕྱིར། གཞན་ཡང༌། བྱང་སེམས་འཕགས་པ་ཡིན་ན། ཐེག་ཆེན་གྱི་ཆོས་ལ་མོས་པ་སོགས་ཁྱད་ཆོས་བཞི་ལྡན་གྱི་མཆོད་ཡུམ་ལས་བྱུང་བས་མ་ཁྱབ་པར་ཐལ། ཉན་ཐོས་འཕགས་པ་ཡིན་ན། དེ་ལས་བྱུང་བས་མ་ཁྱབ་པའི་ཕྱིར།

ཁྱབ་པ་ཁས། མ་གྲུབ་ན། ཉན་ཐོས་མཐོང་ལམ་པ་ཆོས་ཅན། དེར་ཐལ། དེའི་ཕྱིར། འདོད་ན། ཉན་ཐོས་སོ་སྐྱེའི་རྒྱུད་ལ་སྟོང་ཉིད་རྟོགས་པའི་ཤེས་རབ་དང༌། སེམས་ཅན་ལ་དམིགས་པའི་སྙིང་རྗེ་ཁྱད་པར་ཅན་གཉིས་ཡོད་པར་འགྱུར་རོ། །ཐལ་འགྱུར་གཉིས་པ་ལ། ཐེག་ཆེན་སེམས་བསྐྱེད་རང་རྒྱུད་ལ་ཐོབ་མ་ཐག་པའི་བྱང་སེམས་ཆོས་ཅན། རྒྱལ་བའི་སྲས་མ་ཡིན་པར་ཐལ། རང་རྒྱུ་རྒྱལ་བའི་ཡུམ་ ༼༡༡༣༽ ལས་མ་བྱུང་བའི་ཕྱིར། འདོད་ན། སྤྱོད་འཇུག་ལས། བྱང་ཆུབ་སེམས་སྐྱེས་གྱུར་ན་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམས་ཐག་རྣམས། །བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། །འཇིག་རྟེན་ལྷ་མིར་བཅས་པས་ཕྱག་བྱར་འགྱུར། །ཞེས་པ་དང་འགལ། གཞན་ཡང༌། རྣམ་མཁྱེན་སྐད་ཅིག་དང་པོ་ཆོས་ཅན། ངོ་བོ་ཉིད་སྐུ་མངོན་སུམ་དུ་རྟོགས་པ་མཐར་ཐུག་པའི་མཁྱེན་པ་མ་ཡིན་པར་ཐལ། ངོ་བོ་ཉིད་སྐུ་མངོན་སུམ་དུ་རྟོགས་ཟིན་བསྒོམ་པར་བྱེད་པའི་ལམ་སྔོན་སོང་མ་ཡིན་པའི་ཕྱིར། ཁྱབ་པ་རིམ་བཞིན་ཁས། མ་གྲུབ་ན། སློབ་ལམ་ན་ངོ་བོ་ཉིད་སྐུ་མངོན་སུམ་དུ་རྟོགས་ཟིན་བསྒོམ་པར་བྱེད་པའི་ལམ་ཡོད་པར་འགྱུར་རོ། །གསུམ་པ་ལ། མཚན་གཞིའི་སྒོ་ནས། རྟེན་གྱི་གང་ཟག་གི་སྒོ་ནས། བྱེད་ལས་ཀྱི་སྒོ་ནས་དབྱེ་བ་དང་གསུམ། དང་པོ་ལ། མཆོད་བརྗོད་ཡུལ་དུ་གྱུར་པའི་ཡུམ་གཞི་ཤེས། ༼༡༡༤༽ ལམ་ཤེས། རྣམ་མཁྱེན་དང་གསུམ། མཚན་ཉིད་ལ། ཁ་ཅིག་ན་རེ། གང་ཟག་གི་བདག་མེད་དང་གཟུང་བ་ཆོས་ཀྱི་བདག་མེད་གང་རུང་མངོན་སུམ་དུ་རྟོགས་པའི་སྒོ་ནས་རང་རྒྱུད་ལྡན་གྱི་ཐེག་དམན་འཕགས་པ་ཉེར་ཞི་གཉིས་སུ་འཁྲིད་པའི་ཐབས་སུ་གྱུར་པའི་མཁྱེན་པ། ཞེས་དང༌། ལམ་གསུམ་བདེན་པའི་སྐྱེ་མེད་དུ་མངོན་སུམ་དུ་རྟོགས་པའི་སྒོ་ནས་རང་རྒྱུད་ལྡན་གྱི་བྱང་སེམས་འཕགས་པ་འཇིག་རྟེན་གྱི་དོན་བསྒྲུབ་པའི་ཐབས་སུ་གྱུར་པའི་མཁྱེན་པ། དེ་གཉིས་ཀྱི་མཚན་ཉིད་དུ་འདོད་དོ། །འོ་ན་ཐེག་ཆེན་གྱི་མཐོང་ལམ་ཆོས་ཅན།

དང་པོའི་མཚན་ཉིད་དེར་ཐལ། མཚོན་བྱ་དེའི་ཕྱིར། མཆོད་ཡུམ་དང་གཞི་ཤེས་ཀྱི་གཞི་མཐུན་ཡིན་པའི་ཕྱིར། གཞན་ཡང༌། རང་གི་སྐད་ཅིག་གཉིས་པར་ཐེག་ཆེན་གྱི་ལམ་དུ་འཇུག་ཁ་མའི་ཉན་ཐོས་དགྲ་བཅོམ་པའི་མངོན་རྟོགས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། ཐེག་དམན་འཕགས་པའི་ ༼༡༡༥༽ མཁྱེན་པ་ཡིན་པའི་ཕྱིར། རྩ་བ་འདོད་ན། མ་ཡིན་པར་ཐལ། རང་རྒྱུད་ལྡན་གྱི་གང་ཟག་དེས་ཉེར་ཞི་གཉིས་སུ་བགྲོད་ཟིན་པའི་རྗེས་སུ་གཙོ་བོར་ཐེག་ཆེན་གྱི་ལམ་དོན་དུ་གཉེར་བའི་མཁྱེན་པ་ཡིན་པའི་ཕྱིར། གལ་ཏེ་མཆོད་ཡུམ་གཞི་ཤེས་ཡིན་ན། ཐེག་དམན་གྱི་མངོན་རྟོགས་ཡིན་དགོས་པར་ཐལ། ཉན་ཐོས་ཞི་བ་ཚོལ་རྣམས་ཞེས་པའི་སྐབས་ནས་དངོས་སུ་བསྟན་པའི་མཆོད་ཡུམ་གཞི་ཤེས་ཡིན་ན། ཐེག་དམན་འཕགས་པའི་མངོན་རྟོགས་ཡིན་དགོས་པའི་ཕྱིར། ཞེ་ན། མཆོད་ཡུམ་དང་གཞི་ཤེས་ཀྱི་གཞི་མཐུན་ཡིན་ན། ཐེག་དམན་འཕགས་པའི་མངོན་རྟོགས་ཡིན་དགོས་པར་ཐལ། དེའི་སྐབས་ནས་དངོས་བསྟན་གྱི་མཆོད་ཡུམ་དང་གཞི་ཤེས་ཀྱི་གཞི་མཐུན་ཡིན་ན། དེ་ཡིན་དགོས་པའི་ཕྱིར། རྟགས་རྟགས་ཐོགས། ཁྱབ་པ་ཁྱབ་ཐོག་ཏུ་སྒྲིག མཚན་ཉིད་གཉིས་པ་ལ ༼༡༡༦༽ ལམ་ཤེས་ཡིན་ན། སྐབས་གཉིས་པའི་བསྟན་བྱའི་གཙོ་བོ་གྱུར་པའི་ལམ་ཤེས་ཡིན་དགོས་པར་ཐལ། མཆོད་ཡུམ་ལམ་ཤེས་ཡིན་ན། འགྲོ་ལ་ཕན་པ་བྱེད་རྣམས་ལམ་ཤེས་ཉིད་ཀྱི་ཞེས་པའི་སྐབས་ཀྱི་བསྟན་བྱའི་གཙོ་བོར་གྱུར་པའི་མཆོད་ཡུམ་ཡིན་དགོས་པའི་ཕྱིར་ཏེ། དེ་ཡིན་ན་བྱང་འཕགས་ཀྱི་མངོན་རྟོགས་ཡིན་དགོས་པའི་ཕྱིར། རྩ་བར་འདོད་ན། ལམ་ཤེས་ཡིན་ན། རྒྱུ་ལམ་ཤེས་ཡིན་དགོས་པར་འགྱུར་རོ། །རང་ལུགས་ནི། གཞི་གང་ཟག་གི་བདག་མེད་མངོན་སུམ་དུ་རྟོགས་པའི་སྒོ་ནས་རང་རྒྱུད་ལྡན་གྱི་འཕགས་པའི་བཞེད་དོན་གཙོ་བོར་བསྒྲུབ་པའི་མཁྱེན་པ། ལམ་གསུམ་བདེན་པའི་སྐྱེ་མེད་དུ་མངོན་སུམ་དུ་རྟོགས་པའི་སྒོ་ནས་རང་རྒྱུད་ལྡན་གྱི་ཐེག་ཆེན་སྐྱེས་བུའི་བཞེད་དོན་གཙོ་བོར་བསྒྲུབ་པའི་མཁྱེན་པ།

རྣམ་པ་བདེན་པའི་སྐྱེ་མེད་དུ་མངོན་སུམ་དུ་རྟོགས་པ་མཐར་ཐུག་པའི་སྒོ་ནས་རང་རྒྱུད་ལྡན་གྱི་སངས་རྒྱས་འཕགས་པས་ཆོས་འཁོར་བསྐོར་བའི་བདག་རྐྱེན་དུ་གྱུར་པའི་མཁྱེན་པ། ༼༡༡༧༽ གཉིས་པ་ལ། ཉན་ཐོས་འཕགས་པའི། རང་རྒྱལ་འཕགས་པའི། བྱང་སེམས་འཕགས་པའི། སངས་རྒྱས་འཕགས་པའི་མཆོད་ཡུམ་དང་བཞི། མཚན་ཉིད་རིམ་བཞིན། མཆོད་ཡུམ་གང་ཞིག རང་རྒྱུད་ལ་ལྡན་པའི་ཉན་ཐོས། རང་རྒྱལ་བྱང་སེམས། སངས་རྒྱས་འཕགས་པའི་བཞེད་དོན་གཙོ་བོར་བསྒྲུབ་པའི་རིགས་སུ་གནས་པའི་མཁྱེན་པ། མཚན་ཉིད་ཕྱི་མ་ལ། ཁོ་ན་རེ། རྒྱུན་མཐའི་ཡེ་ཤེས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དེའི་བསྐྱེད་བྱེད་ཀྱི་ཡུམ་ཡིན་པའི་ཕྱིར། ཞེ་ན། རྒྱུན་མཐའ་ལ་གནས་པའི་བྱང་སེམས་ཀྱི་སེམས་བསྐྱེད་ཆོས་ཅན། སངས་རྒྱས་སའི་སེམས་བསྐྱེད་དུ་ཐལ། སངས་རྒྱས་སའི་སྦྱོར་བས་བསྡུས་པའི་སེམས་བསྐྱེད་ཡིན་པའི་ཕྱིར། སེམས་བསྐྱེད་པ་གསུམ་ནི་སྦྱོར་བ་དང་དངོས་དང་མཇུག་གི་སྒོ་ནས་སངས་རྒྱས་ཀྱི་སས་བསྡུས་ཏེ། ཞེས་གསུང་ངོ༌། །བྱང་སེམས་ཀྱི་སྦྱོར་ལམ་ ༼༡༡༨༽ ཆོས་ཅན། བྱང་སེམས་ཀྱི་ས་ཡིན་པར་ཐལ། དེའི་མོས་སྤྱོད་ཀྱི་ས་ཡིན་པའི་ཕྱིར། ཁྱད་པར་སྔ་ཕྱི་ཁས། རྒྱུ་ལམ་ཤེས་དང༌། རྣམ་མཁྱེན་གྱི་གཞི་མཐུན་ཡོད་པར་ཐལ། དེ་དང་འབྲས་ཡུམ་གྱི་གཞི་མཐུན་ཡོད་པའི་ཕྱིར་ཏེ། དེ་དང་སངས་རྒྱས་འཕགས་པའི་མཆོད་ཡུམ་གྱི་གཞི་མཐུན་ཡོད་པའི་ཕྱིར། རྟགས་ཁས། གསུམ་པ་ལ། དབྱེ་བ་སོ་སོའི་རང་བཞིན་དང༌། ནང་ཕན་ཚུན་འགལ་མི་འགལ་ལ་དཔྱད་པ་གཉིས། དང་པོ་ལ། བསྐྱེད་བྱེད་ཀྱི་ཡུམ་དང༌། བཞེད་དོན་བསྒྲུབ་བྱེད་ཀྱི་ཡུམ་གཉིས། དང་པོའི་མཚན་ཉིད་ལ་ཁ་ཅིག མཆོད་ཡུམ་གང་ཞིག་རང་སྲས་འཕགས་པའི་ཟག་མེད་ཀྱི་ཕུང་པོ་ཕྱི་མ་བསྐྱེད་བྱེད། ཞེ་ན། ཐེག་ཆེན་གྱི་མཐོང་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། བྱང་སེམས་བསྒོམ་ལམ་པའི་བསྐྱེད་བྱེད་ཀྱི་ཡུམ་ཡིན་པའི་ཕྱིར། འདོད་ན། རང་སྲས་འཕགས་པ་ཕྱི་མའི་ཟག་མེད་ཀྱི་ཕུང་པོ་བསྐྱེད་

༼༡༡༩༽ བྱེད་ཡིན་ན། རང་སྲས་འཕགས་པའི་ཟག་མེད་ཀྱི་ཕུང་པོ་བསྐྱེད་བྱེད་ཡིན་དགོས་པར་ཐལ། འདོད་པ་དེའི་ཕྱིར། འདོད་ན། དེ་ཆོས་ཅན། རང་སྲས་འཕགས་པའི་རྒྱུ་ཡིན་པར་ཐལ། དེ་ཕྱི་མའི་རྒྱུ་ཡིན་པའི་ཕྱིར། ཁ་ཅིག རང་སྲས་འཕགས་པའི་ཟག་མེད་ཀྱི་ཕུང་པོ་ཕྱི་མ་བསྐྱེད་བྱེད་ཀྱི་མཁྱེན་པ་ཟེར་ན། ཉན་ཐོས་ཀྱི་སྦྱོར་ལམ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། ཉན་ཐོས་མཐོང་ལམ་པའི་ཟག་མེད་ཀྱི་ཕུང་པོ་བསྐྱེད་བྱེད་ཀྱི་མཁྱེན་པ་ཡིན་པའི་ཕྱིར། འདོད་ན། དངོས་བརྒྱད་གང་རུང་དུ་འགྱུར་རོ། །རང་ལུགས། མཆོད་ཡུམ་གང་ཞིག རང་སྲས་འཕགས་པ་ཕྱི་མའི་ཟག་མེད་ཀྱི་ཕུང་པོ་གཙོ་བོར་བསྐྱེད་པར་བྱེད་པའི་རིགས་སུ་གནས་པ་རང་དང་ལྷན་ཅིག་པའི་འཕགས་པའི་བཞེད་དོན་གཙོ་བོར་བསྒྲུབ་པའི་རིགས་སུ་གནས་པའི་མཁྱེན་པ། གཉིས་པ་ལ། ཁ་ཅིག དེ་གཉིས་འགལ་ ༼༡༢༠༽ ཏེ། སྲས་འཕགས་པ་གཅིག་ལ་ལྟོས་ཏེ་འགལ་བའི་ཕྱིར། བྱང་སེམས་མཐོང་ལམ་པའི་བསྐྱེད་བྱེད་ཀྱི་ཡུམ་ཡིན་ན། དེའི་བཞེད་དོན་བསྒྲུབ་བྱེད་ཀྱི་ཡུམ་མ་ཡིན་དགོས། དེའི་བཞེད་དོན་བསྒྲུབ་བྱེད་ཀྱི་ཡུམ་ཡིན་ན། དེ་བསྐྱེད་བྱེད་ཀྱི་ཡུམ་མ་ཡིན་དགོས་པའི་ཕྱིར། ཟེར་རོ། །བསྐྱེད་བྱེད་ཀྱི་ཡུམ་ཡིན་ན། སྲས་འཕགས་པ་མཐའ་དག་གི་བསྐྱེད་བྱེད་ཀྱི་ཡུམ་ཡིན་པས་ཁྱབ་པར་ཐལ། རང་སྲས་བྱང་སེམས་བསྒོམ་ལམ་པའི་བསྐྱེད་བྱེད་ཀྱི་ཡུམ་ཡིན་ན། བསྐྱེད་བྱེད་ཀྱི་ཡུམ་ཡིན་པས་མ་ཁྱབ་པའི་ཕྱིར། མ་གྲུབ་ན། བྱང་སེམས་ཀྱི་མཐོང་ལམ་ཆོས་ཅན། དེར་ཐལ། དེའི་ཕྱིར། འདོད་ན། མ་ཡིན་པར་ཐལ། བཞེད་དོན་བསྒྲུབ་བྱེད་ཀྱི་ཡུམ་ཡིན་པའི་ཕྱིར། ཁྱབ་པ་དངོས། མཉམ་བཞག་གི་མཁྱེན་པ་དང༌། རྗེས་ཐོབ་ཀྱི་མཁྱེན་པ་གཉིས་འགལ་བར་ཐལ། བྱང་སེམས་གཅིག་གི་ ༼༡༢༡༽ རྒྱུད་ལ་ལྟོས་ཏེ་འགལ་བའི་ཕྱིར། ཁྱབ་པ་རིམ་བཞིན་ཁས། རང་ལུགས་ནི། སྤྱིར་དེ་གཉིས་མི་འགལ་ཏེ། བྱང་སེམས་ཀྱི་མཐོང་ལམ་དེ་དེ་གཉིས་ཀའི་གཞི་མཐུན་ཡིན་པའི་ཕྱིར།

བྱང་སེམས་མཐོང་ལམ་པ་ལྟོས་ཏེ། བཞེད་དོན་བསྒྲུབ་བྱེད་དང༌། བསྒོམ་ལམ་པ་ལ་ལྟོས་ཏེ་བསྐྱེད་བྱེད་ཀྱི་ཡུམ་ཡིན་པའི་ཕྱིར། རྟེན་གྱི་གང་ཟག་གཅིག་ལ་ལྟོས་ན་འགལ་ཏེ། བྱང་སེམས་མཐོང་ལམ་པ་ལྟ་བུའི་བསྐྱེད་བྱེད་ཀྱི་ཡུམ་ཡིན་ན། དེའི་བཞེད་དོན་བསྒྲུབ་བྱེད་ཀྱི་ཡུམ་ཡིན་དགོས་པའི་ཕྱིར། བཞི་པ་གྲངས་ངེས་ལ། སྤྱིར་བསྟན་པ་དང༌། བསྡུས་ཚུལ་བྱེ་བྲག་ཏུ་བཤད་པ་གཉིས། དང་པོ་ནི། མཆོད་བརྗོད་ཀྱི་སྐབས་འདིར་མཁྱེན་གསུམ་ལ་དངོས་སུ་བསྟོད་པའི་རྒྱུ་མཚན་ཡོད་དེ། དེ་ལ་བསྟོད་པས་མངོན་པར་རྟོགས་པ་བརྒྱད་ཀ་ལ་བསྟོད་པར་འགྱུར་བའི་ཕྱིར་ཏེ། དེ་ལ་ཐམས་ཅད་མཁྱེན་པ་ཉིད་གསུམ། །ཞེས་ ༼༡༢༢༽ སོགས་སོ། །གཉིས་པ་ལ། མི་འཐད་པའི་ཆ་དགག་པ་དང༌། རང་ལུགས་བཞག་པ་གཉིས། དང་པོ་ལ། ལོ་ཆེན་ན་རེ། མཁྱེན་གསུམ་གྱིས་སྦྱོར་བཞི་དང་འབྲས་བུ་ཆོས་སྐུ་བསྡུས་པ་ནི། རྒྱ་ཆེ་བས་ཆུང་བ་བསྡུས་པའམ། སྤྱིས་བྱེ་བྲག་བསྡུས་པ་ཡིན་ཏེ། དཔེར་ན། ནགས་ཚལ་གྱིས་ཤ་བ་བསྡུས་པ་དང༌། རྒྱ་མཚོས་ཆུ་ཐིགས་བསྡུས་པ་བཞིན་ནོ། །དེ་ཡང་མཁྱེན་གསུམ་རྒྱ་ཆེ་སྟེ། ཐོས་བསམ་གྱིས་གཏན་ལ་ཕབ་པར་བྱ་བའི་ཡུལ་ཡིན་པའི་ཕྱིར། སྦྱོར་བཞི་དང་འབྲས་བུ་ཆོས་སྐུ་རྒྱ་ཆུང་སྟེ། རྣལ་འབྱོར་པ་རང་གིས་ཉམས་སུ་བླང་བྱ་དང་རང་རྒྱུད་ལ་ཐོབ་པར་བྱ་བའི་འབྲས་བུ་ཡིན་པའི་ཕྱིར། ཞེས་གསུངས། འོ་ན་སྦྱོར་བཞི་དང༌། ཆོས་སྐུ་ཡང་རྒྱ་ཆེ་བར་ཐལ། ཐོས་བསམ་གྱིས་གཏན་ལ་ཕབ་པར་བྱ་བའི་ཡུལ་ཡིན་པའི་ཕྱིར། རྣམ་གྲོལ་དོན་གཉེར་གྱི་གང་ཟག་གིས་ཤེས་བྱ་ཐམས་ཅད་ཐོས་བསམ་གྱིས་གཏན་ལ་འབེབས་དགོས་པའི་ 

༼༡༢༣༽ ཕྱིར། གཞན་ཡང༌། མཁྱེན་གསུམ་ཡང་རྒྱ་ཆུང་བར་ཐལ། རྣལ་འབྱོར་པ་རང་གིས་ཉམས་སུ་བླང་བྱ་ཡིན་པའི་ཕྱིར་དང༌། རང་གི་རྒྱུད་ལ་ཐོབ་བྱའི་འབྲས་བུ་ཡིན་པའི་ཕྱིར། རྟགས་དང་པོ་དེར་ཐལ། རྣལ་འབྱོར་པས་མཁྱེན་པ་གསུམ་པོ་དེ་ཉིད་སྦྱོར་བ་བཞིའི་སྒོ་ནས་ཉམས་སུ་བླང་དགོས་པའི་ཕྱིར། མཁྱེན་གསུམ་ཐོས་བསམ་གྱིས་གཏན་ལ་ཕབ་པའི་དོན་སྦྱོར་བ་བཞིའི་སྒོ་ནས་ཉམས་སུ་བླངས་པ་ལ་བརྟེན་ནས་འབྲས་བུའི་དུས་སུ་མཁྱེན་གསུམ་གྱི་རྟོགས་པ་མཐར་ཐུག་ཐོབ་དགོས་པའི་ཕྱིར། ཡང༌། འདྲེ་ཆེན་པོ་ན་རེ། མཁྱེན་གསུམ་གྱིས་སྦྱོར་བ་བཞི་དང་འབྲས་བུ་ཆོས་སྐུ་བསྡུས་པ་ནི། རང་བཞིན་གྱིས་གནས་སྐབས་བསྡུས་པ་ཡིན་ཏེ། མཁྱེན་གསུམ་ནི་རང་བཞིན་དང༌། སྦྱོར་བཞི་དང་ཆོས་སྐུ་དེའི་གནས་སྐབས་ཡིན་པའི་ཕྱིར། དཔེར་ན། སོར་མོས་ཁུ་ཚུར་བསྡུས་པ་བཞིན་ནོ། །ཞེས་གསུང་ངོ༌། །འོ་ན། བྱང་ ༼༡༢༤༽ འཕགས་ཀྱི་རྒྱུད་ལ་རང་བཞིན་མཁྱེན་གསུམ་ཡོད་པར་ཐལ། གནས་སྐབས་སྦྱོར་བཞི་ཡོད་པའི་ཕྱིར། མ་ཁྱབ་ན། དེ་དེས་བསྡུས་པ་དེ་རང་བཞིན་གྱིས་གནས་སྐབས་བསྡུས་པ་ཡིན་པ་འགལ། ཡང༌། ཨར་ན་རེ། མཁྱེན་གསུམ་མཚོན་བྱེད་ཀྱི་ཆོས་སུམ་ཅུ་པོ་དེས་སྦྱོར་བཞི་དང་འབྲས་བུ་ཆོས་སྐུ་བསྡུས་པ་ལ་མཁྱེན་གསུམ་གྱིས་མངོན་པར་རྟོགས་པ་བརྒྱད་བསྡུས་ཞེས་པའི་ཐ་སྙད་བཏགས་པ་ཡིན་ནོ། །ཞེས་གསུང་ངོ༌། །འོ་ན། མཁྱེན་གསུམ་མཚོན་བྱེད་ཀྱི་ཆོས་སུམ་ཅུ་པོ་ཆོས་ཅན། ཉན་ཐོས་ཞི་བ་ཚོལ་རྣམས་ཞེས་པའི་སྐབས་ནས་དངོས་བསྟན་གྱི་མཆོད་ཡུམ་དུ་ཐལ། འདིར་བསྟན་གྱི་སྡུད་བྱེད་མཁྱེན་གསུམ་ཡིན་པའི་ཕྱིར། ཡང༌། དར་ཊཱིཀ་པ་ན་རེ། མཁྱེན་གསུམ་གྱིས་སྦྱོར་བཞི་དང་འབྲས་བུ་ཆོས་སྐུ་བསྡུས་པ་ནི། ཉམས་ལེན་གྱི་ཚུལ་གྱིས་བསྡུས་པ་ཡིན་ཏེ། མཁྱེན་གསུམ་གྱི་རྣམ་པ་རྫོགས་པར་ཉམས་སུ་བླངས་ན་སྦྱོར་བཞི་དང་འབྲས་བུ་ ༼༡༢༥༽ ཆོས་སྐུ་ཡང་རྫོགས་པར་ཉམས་སུ་བླངས་བར་འགྱུར་བའི་ཕྱིར་དང༌། མཁྱེན་གསུམ་ལ་བསྟོད་པར་བཞེད་ནས་དེ་གཉིས་ལ་བསྟོད་པ་མི་བཞེད་པའི་མཁས་པ་མེད་པའི་ཕྱིར།

ཟེར། འོ་ན། གཞི་ཤེས་གཅིག་པོས་སྦྱོར་བཞི་དང་འབྲས་བུ་ཆོས་སྐུ་བསྡུས་པར་ཐལ། རྟོག་པ་གཞི་ཤེས་ལ་སྦྱར་ཏེ་སྔར་བཞིན། འདོད་ན། དེའི་སྡུད་བྱེད་དུ་མཁྱེན་གསུམ་སྨྲོས་པར་དོན་མེད་པར་ཐལ་ལོ། །བླ་མ་མཁྱེན་རབ་དབང་ཕྱུག་ན་རེ། མཁྱེན་གསུམ་གྱིས་འཕགས་བཞིའི་མངོན་པར་རྟོགས་པ་བརྒྱད་བསྡུས་ཀྱི། དངོས་བརྒྱད་ཡོངས་རྫོགས་བསྡུས་པ་མ་ཡིན་ཏེ། བྱང་སེམས་སོ་སྐྱེའི་རྒྱུད་ཀྱི་སྦྱོར་བ་དང༌། གཟུགས་སྐུ་གཉིས་ངོ་བོ་ཉིད་སྐུ་དང་བཅས་པ་མ་བསྡུས་པའི་ཕྱིར་ཏེ། དེ་རྣམས་མཁྱེན་གསུམ་གང་རུང་མ་ཡིན་པའི་ཕྱིར། ཞེས་གསུངས། ཉན་ཐོས་ཞི་བ་ཚོལ་རྣམས་ཅེས་སོགས་ཀྱི་སྐབས་སུ། མཁྱེན་གསུམ་ལ་དངོས་སུ་བསྟོད་ ༼༡༢༦༽ ནས། སྦྱོར་བཞི་དང་འབྲས་བུ་ཆོས་སྐུ་ལ་དངོས་སུ་མ་བསྟོད་པ་ལ་རྒྱུ་མཚན་མེད་པར་ཐལ། མཁྱེན་གསུམ་གྱིས་དངོས་བརྒྱད་བསྡུས་པའི་རྒྱུ་མཚན་གྱིས་དེ་ལ་བསྟོད་པས་དངོས་པོ་བརྒྱད་ཀ་ལ་བསྟོད་པར་འགྱུར་བའི་ཕྱིར། བཀའ་འགྲེལ་ལས། གཞི་ཤེས་ཀྱིས་ཐེག་དམན་གྱི་མངོན་པར་རྟོགས་པ་མཐའ་དག་ལ་ཐ་སྙད་ཟོར་ཡང་བའི་ཕྱིར་དུ་གཞི་ཤེས་སུ་བཏགས་པ་དེ་ཉིད་བསྡུས། ལམ་ཤེས་ཀྱི་བྱང་སེམས་ཀྱི་མངོན་རྟོགས་མཐའ་དག་ལ་ཐ་སྙད་ཟོར་ཡང་བའི་ཕྱིར་དུ་ལམ་ཤེས་ཀྱི་ཐ་སྙད་དུ་བཏགས་པ་དེ་དང་སྦྱོར་བཞི་བསྡུས། རྣམ་མཁྱེན་གྱིས་ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་ལ་ཐ་སྙད་ཟོར་ཡང་བའི་ཕྱིར་དུ་རྣམ་མཁྱེན་གྱི་ཐ་སྙད་དུ་བཏགས་པ་དེ་ཉིད་དང་འབྲས་བུ་ཆོས་སྐུ་བསྡུས་པ་ཡིན་ནོ། །དེས་ན་འདིར་བསྟན་གྱི་སྡུད་བྱའི་གཞི་ཤེས་དང་ལམ་ཤེས་ནི་སོ་སྐྱེའི་རྒྱུད་ལའང་ཡོད་པས་དངོས་བཏགས་གཉིས་ཀའི་ཆ་ཡོད་གསུང་ངོ༌། །འོ་ན། ཤེས་རབ་ཕ་རོལ་ཕྱིན་པ་ནི། །དངོས་པོ་ ༼༡༢༧༽ བརྒྱད་ཀྱི་ཡང་དག་བཤད། །ཅེས་པའི་སྐབས་ནས་དངོས་བསྟན་གྱི་དངོས་བརྒྱད་ཀྱི་ནང་ཚན་དུ་གྱུར་པའི་གཞི་ཤེས་དང་ལམ་ཤེས་གང་རུང་ཡིན་ན། དེ་གང་རུང་ཡིན་པས་མ་ཁྱབ་པར་ཐལ།

མཁྱེན་གསུམ་གྱི་སྡུད་བྱར་གྱུར་པའི་གཞི་ཤེས་དང་ལམ་ཤེས་ཡིན་ན། དེ་གང་རུང་ཡིན་པས་མ་ཁྱབ་པའི་ཕྱིར། འདོད་ན། སྐབས་གཉིས་པ་དང༌། གསུམ་པའི་བསྟན་བྱར་གྱུར་པའི་གཞི་ཤེས་དང་ལམ་ཤེས་པ་དེས་མ་ཁྱབ་པར་འགྱུར་རོ། །ཊཱི་ཀའི་དགོངས་པ་ནི། སྡུད་བྱེད་མཁྱེན་པ་གསུམ་གྱིས། བསྡུ་བྱ་དངོས་པོ་བརྒྱད་བསྡུས་པའི་ཚུལ་ལ། གཞི་ཤེས་ཀྱིས་ཐེག་དམན་འཕགས་པའི་མངོན་རྟོགས་ཀྱིས་མཚོན་པའི་གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་རྣམས་རང་གི་མཚན་ཉིད་ཚང་བའི་ཚུལ་གྱིས་བསྡུས། ལམ་ཤེས་ཀྱིས་བྱང་འཕགས་ཀྱི་མངོན་རྟོགས་ཀྱིས་མཚོན་པའི་ལམ་གསུམ་བདེན་པའི་སྐྱེ་མེད་དུ་ ༼༡༢༨༽ རྟོགས་པའི་མཁྱེན་པ་རྣམས་རང་གི་མཚན་ཉིད་ཚང་བའི་ཚུལ་གྱིས་བསྡུས། བྱང་འཕགས་ཀྱིས་སྤྱོད་པ་རང་གི་ངོ་བོ་དང༌། བྱང་སེམས་སོ་སྐྱེའི་སྦྱོར་བ་རང་གི་རྒྱུ་ཡིན་པའི་ཚུལ་གྱིས་བསྡུས། རྣམ་མཁྱེན་གྱིས་སངས་རྒྱས་འཕགས་པའི་མངོན་པར་རྟོགས་པས་མཚོན་པའི་རྣམ་པ་བདེན་པའི་སྐྱེ་མེད་དུ་རྟོགས་པ་མཐར་ཐུག་པའི་མཁྱེན་པ་མཐའ་དག་རང་གི་མཚན་ཉིད་ཚང་བའི་ཚུལ་གྱིས་བསྡུས། རྟོགས་པ་ཡེ་ཤེས་ཆོས་སྐུ་རང་གི་ངོ་བོ་དང༌། གཟུགས་སྐུ་རང་གང་ལ་ལྡན་པའི་རྟེན་གྱི་གང་ཟག་དང༌། ངོ་བོ་ཉིད་སྐུ་ཡོན་ཏན་ཡིན་པའི་ཚུལ་གྱིས་བསྡུས་པ་ཡིན་ནོ། །དེ་ཡང་ཊཱི་ཀ་ལས། འཕགས་བཞིའི་མངོན་རྟོགས་ལ། མཁྱེན་གསུམ་དུ་བཞག་པ་ནི། མཁྱེན་གསུམ་སྤྱིའི་བསྡུས། སྦྱོར་བཞི་ལམ་ཤེས་ཀྱིས་བསྡུས། ཆོས་སྐུ་རྣམ་མཁྱེན་གྱིས་བསྡུས་ཞེས་པའི་དོན་ལེགས་པར་བཤད་པ་ཡིན་ནོ། །ལྔ་པ་ལ། ཁ་ཅིག འདིར་བསྟན་མཆོད་ཡུམ་གྱི་གོ་རིམ་ནི། རྒྱན་གྱི་ཆེད་དུ་བྱ་བའི་གདུལ་ ༼༡༢༩༽ བྱ་ལམ་ལ་འཇུག་པའི་རིམ་པའི་དབང་དུ་བྱས་པ་ཡིན་ཏེ། དེ་དང་པོར་གང་ཟག་གི་བདག་མེད་རྟོགས་པའི་ཐེག་དམན་གྱི་ལམ་ལ་འཇུག དེའི་རྗེས་སུ་ལམ་བདེན་པའི་སྐྱེ་མེད་དུ་རྟོགས་པའི་བྱང་སེམས་ཀྱི་ལམ་ལ་འཇུག དེའི་རྗེས་སུ་འབྲས་བུ་རྣམ་པ་ཐམས་ཅད་མཁྱེན་པ་ཉིད་མངོན་དུ་བྱེད་པར་འགྱུར་བའི་ཕྱིར།

ཟེར་རོ། །རྒྱན་གྱི་ཆེད་དུ་བྱ་བའི་གདུལ་བྱ་ཡིན་ན། ཐེག་དམན་གྱི་རིགས་ཅན་ཡིན་དགོས་པ་ཐལ། ཁས་ལེན་རྟགས། འདོད་ན། རྒྱན་འདི་ཐེག་ཆེན་ཐུན་མོང་མ་ཡིན་པའི་བསྟན་བཅོས་མ་ཡིན་པར་འགྱུར་རོ། །རང་ལུགས། གལ་ཏེ་མཆོད་བརྗོད་ཀྱི་སྐབས་སུ། གཞི་ལམ་རྣམ་གསུམ་གོ་རིམ་འདི་ལྟར་འཆད་པ་ནི་མི་འཐད་དེ། བསྟན་བཅོས་ལུས་ཀྱི་གོ་རིམ་དང་མི་མཐུན་པའི་ཕྱིར་སྙམ་ན། སྐྱོན་མེད་དེ། མཆོད་བརྗོད་ནི་གླེང་གཞིའི་འགྲེལ་པ་ཡིན་ཅིང༌། གླེང་གཞིའི་གོ་རིམ་དང་མཐུན་ ༼༡༣༠༽ པར་མཆོད་བརྗོད་ཀྱི་སྐབས་འདིར་ཡང་སྟོན་པར་མཛད་པའི་ཕྱིར། དེ་ལྟར་མཐུན་ཚུལ་ནི། གཞུང་འགྲེལ་གྱི་སྐབས་སུ་བཤད་པ་ལྟར་རོ། །རྟགས་དང་པོ་གྲུབ་སྟེ། ཇོ་བོ་རྗེས། གླེང་གཞི་རྒྱས་པར་བཀའ་སྩལ་དོན་མཆོག་རྣམས། །ལེགས་པར་སྦྱར་བ་ཕྱག་འཚལ་ཚིགས་བཅད་ཡིན། །ཞེས་གསུངས་པའི་ཕྱིར། རྒྱན་འདིར་ཤེར་ཕྱིན་གྱིས་མདོའི་དོན་མ་ལུས་པར་བསྡུས་ཤིང༌། མཆོད་བརྗོད་ལས་མ་གཏོགས་པའི་གླེང་གཞིའི་འགྲེལ་པ་གཞན་མེད་པའི་ཕྱིར། དང་པོ་མ་གྲུབ་ན། རྒྱན་གྱིས་ཤེར་ཕྱིན་གྱི་མདོའི་དོན་མ་ལུས་པ་མ་བསྡུས་པར་ཐལ། ཤེར་ཕྱིན་གྱི་མདོའི་བརྗོད་བྱ་དངོས་བརྒྱད་ཆ་ཤས་དང་བཅས་པ་མ་བསྡུས་པའི་ཕྱིར། ཞེས་པའི་ཐལ་འགྱུར་སློབ་དཔོན་གྱིས་འཕངས་པ་དོན་མེད་དུ་ཐལ། མ་གྲུབ་པ་དེའི་ཕྱིར། འདོད་ན། ལ་ལ་ལས་དོན་གཞན་ལས་ཚིག །གཞན་ལས་རྣམ་གྲངས་མིང་གིས་ཏེ། །མཁས་པ་རྣམས་ཀྱིས་ཡུམ་ ༼༡༣༡༽ ཀུན་ལའང༌། །དོན་བསྡུས་དེ་ཙམ་ཤེས་པར་བྱ། །དེ་ལྟར་མིན་ན་ཐམས་ཅད་ཀྱི། །རིམ་པ་ལེགས་པར་བསྡུས་མ་ཡིན། །ཞེས་པ་དང་འགལ་ལོ། །དྲུག་པ་ལ། བསྐྱེད་བྱེད་ཡུམ་སྲས་སུ་འགྱུར་ཚུལ། བཞེད་དོན་བསྒྲུབ་བྱེད་ཡུམ་སྲས་སུ་འགྱུར་ཚུལ་གཉིས། དང་པོ་ལ། སྤྱིར་བསྟན་པ་དང༌། བྱང་སེམས་ཀྱི་བསྐྱེད་བྱེད་ཀྱི་ཡུམ་སྲས་བྱེ་བྲག་ཏུ་བཤད་པའོ། །དང་པོ་ནི། མཆོད་ཡུམ་གྱིས་རང་གི་རྟོགས་པའི་རྒྱུན་ཕྱི་མ་ལ་གནས་པའི་རང་སྲས་འཕགས་པའི་ཟག་མེད་ཀྱི་ཕུང་པོ་བསྐྱེད་པར་བྱེད་པའི་ཆ་ནས་ཡུམ་སྲས་སུ་འཇོག་པ་ཡིན་ཏེ།

དཔེར་མཚོན་ན། ཉན་ཐོས་ཀྱི་མཐོང་ལམ་གྱིས་རང་གི་རྟོགས་པའི་རྒྱུན་ཕྱི་མ་ལ་གནས་པའི་ཉན་ཐོས་འཕགས་པའི་ཟག་མེད་ཀྱི་ཕུང་པོ་ཕྱི་མ་བསྐྱེད་པར་བྱེད་པའི་ཡུམ་ཡིན་པ་དང༌། བྱང་སེམས་ཀྱི་སྦྱོར་ལམ་རང་གི་རྟོགས་པའི་རྒྱུན་ཕྱི་མ་ལ་གནས་པའི་བྱང་སེམས་འཕགས་པའི་ ༼༡༣༢༽ ཟག་མེད་ཀྱི་ཕུང་པོ་ཕྱི་མ་བསྐྱེད་བྱེད་ཀྱི་ཡུམ་ཡིན་པ་དང༌། རྒྱུན་མཐའི་ཡེ་ཤེས་རྣམ་མཁྱེན་སྐད་ཅིག་དང་པོ་ལ་གནས་པའི་སངས་རྒྱས་འཕགས་པའི་བསྐྱེད་བྱེད་ཀྱི་ཡུམ་ཡིན་པར་འགྱུར་བ་བཞིན་ནོ། །ཁོ་ན་རེ། རྒྱུན་མཐའི་ཡེ་ཤེས་དང༌། སངས་རྒྱས་འཕགས་པ་ཡུམ་སྲས་སུ་ཐལ། དེ་གཉིས་བསྐྱེད་བྱེད་ཀྱི་ཡུམ་སྲས་ཡིན་པའི་ཕྱིར། འདོད་ན། རྒྱུན་མཐའི་ཡེ་ཤེས་འབྲས་ཡུམ་དུ་འགྱུར་རོ། །སྔ་མ་ལ་མ་ཁྱབ་ན། བྱང་སེམས་འཕགས་པའི་བསྐྱེད་བྱེད་ཀྱི་ཡུམ་སྲས་ཡིན་ན། བྱང་སེམས་འཕགས་པ་ཡུམ་སྲས་ཡིན་པས་མ་ཁྱབ་པར་ཐལ། སྔ་མ་དེའི་ཕྱིར། ཟེར། རང་གི་རྟོགས་པའི་རྒྱུན་ཕྱི་མ་ལ་གནས་པའི་བྱང་འཕགས་དངོས་སུ་བསྐྱེད་བྱེད་ཀྱི་མཆོད་ཡུམ་ཡིན་ན། རང་དང་ལྷན་ཅིག་པའི་བྱང་སེམས་ཀྱི་མངོན་རྟོགས་ཡིན་པས་མ་ཁྱབ་པར་ཐལ། རང་གི་རྟོགས་པའི་རྒྱུན་ཕྱི་མ་ལ་གནས་པའི་སངས་རྒྱས་འཕགས་པ་དངོས་སུ་བསྐྱེད་བྱེད་ཀྱི་ཡུམ་ཡིན་ན། རང་དང་ལྷན་ ༼༡༣༣༽ ཅིག་པའི་སངས་རྒྱས་འཕགས་པའི་མངོན་རྟོགས་ཡིན་པས་མ་ཁྱབ་པའི་ཕྱིར། ཁྱབ་པ་ཁས། མ་གྲུབ་ན། རྒྱུན་མཐའི་ཡེ་ཤེས་ཀྱི་མ་ངེས། གཉིས་པ་ནི། སངས་རྒྱས་ཀྱི་གདུང་གསོབ་པར་ནུས་པའི་སྲས་བྱང་སེམས་འཕགས་པ་བསྐྱེད་པ་ལ་ཁྱད་ཆོས་བཞི་ལྡན་གྱི་ཡུམ་སྔོན་དུ་འགྲོ་དགོས་ཏེ། དཔེར་ན། འཁོར་ལོ་བསྒྱུར་བའི་རྒྱལ་པོའི་གདུང་གསོབ་པར་ནུས་པའི་སྲས་ཕུན་སུམ་ཚོགས་པར་བསྐྱེད་པ་ལ། ཡབ་རྒྱལ་པོའི་ས་བོན་མ་ཉམས་པ། དེ་ཉིད་འཛིན་པའི་བསྐྱེད་བྱེད་ཀྱི་མ། ས་བོན་དེ་ཉིད་མི་ཉམས་ཤིང་གོང་ནས་གོང་དུ་འཕེལ་བར་བྱེད་པའི་མངལ། ཕྱིས་སྐྱེད་བསྲིང་བར་བྱེད་པའི་སྐྱོང་བྱེད་ཀྱི་མ་མ་བཞི་དགོས་པ་བཞིན་དུ།

སྲས་བྱང་སེམས་སྐྱོང་བ་ལ་ཡང༌། ས་བོན་དང༌། མཚུངས་པའི་ཐེག་ཆེན་གྱི་ཆོས་ལ་མོས་པའི་སེམས་བསྐྱེད། མ་དང་མཚུངས་པའི་དེ་ཉིད་ཀྱི་རྟེན་བྱེད་པའི་སྟོང་ཉིད་རྟོགས་པའི་ཤེས་རབ། མངལ་དང་ ༼༡༣༤༽ མཚུངས་པའི་དེ་ཉིད་མི་ཉམས་ཤིང་འཕེལ་བར་བྱེད་པའི་བསམ་གཏན་གྱི་བདེ་བ། མ་མ་དང་མཚུངས་པའི་རྒྱུ་དེ་ལས་བྱུང་བ། བྱང་སེམས་ཀྱི་སྤངས་རྟོགས་གོང་ནས་གོང་དུ་འཕེལ་བར་བྱེད་པའི་སྙིང་རྗེ་ཁྱད་པར་ཅན་དང་བཞི་ཚང་དགོས་པའི་ཕྱིར་ཏེ། རྒྱུད་བླ་ལས། ཐེག་མཆོག་ལ་མོས་ཞེས་སོགས་དང༌། མདོ་སྡེ་རྒྱན་ལས། ཆོས་ལ་མོས་པ་ས་བོན་དང༌། །ཕ་རོལ་ཕྱིན་མཆོག་མ་ལས་སྐྱེས། །བསམ་གཏན་ལས་བྱུང་བདེ་བའི་མངལ། །སྙིང་རྗེ་བསྐྱེད་པའི་མ་མ་འོ། །ཞེས་དང༌། མདོ་ལས། བྱང་ཆུབ་སེམས་དཔའ་རྣམ་དག་གི །ཡབ་ནི་ཐབས་ལ་མཁས་པ་སྟེ། །ཡུམ་ནི་ཤེས་རབ་ཕ་རོལ་ཕྱིན། །འདྲེན་པ་རྣམས་ནི་དེ་ལས་སྐྱེས། །ཞེས་སོ། །དེས་ན་བྱང་སེམས་འཕགས་པ་ལ་ཁྱད་ཆོས་བཞི་ལྡན་གྱི་ཡུམ་ངེས་པར་སྔོན་དུ་འགྲོ་དགོས་པས། བྱང་སེམས་སོ་སྐྱེའི་མངོན་རྟོགས་མཆོད་ཡུམ་ཡིན་པ་དང༌། ཐེག་དམན་འཕགས་པ་ལ་དེ་ལྟ་བུའི་ཡུམ་སྔོན་དུ་ ༼༡༣༥༽ འགྲོ་མི་དགོས་པས། ཐེག་དམན་སོ་སྐྱེའི་མངོན་རྟོགས་མཆོད་ཡུམ་མ་ཡིན་པའི་གནད་ཤེས་པར་བྱའོ། །དེ་ཡང་བྱང་སེམས་འཕགས་པ་ནི་ཡུམ་དང༌། སངས་རྒྱས་ཀྱི་གདུང་གསོབ་པར་ནུས་པའི་ཡབ་ཀྱི་ཆ་ནས་ཀྱང་སྲས་སུ་བཞག་པ་ཡིན་ལ། བྱང་སེམས་སོ་སྐྱེ་ནི་སངས་རྒྱས་ཀྱི་གདུང་གསོབ་པར་ནུས་པའི་ཐབས་ཤེས་ཁྱད་པར་ཅན་གཉིས་དང་ལྡན་པའི་ཆ་ནས་སངས་རྒྱས་ཀྱི་ཐུགས་སྲས་སུ་འཁྲུངས་པས་ན། ཡབ་ཀྱི་སྒོ་ནས་སྲས་ཀྱི་ཐ་སྙད་བཞག་པ་ཡིན་ཏེ། སངས་རྒྱས་རྗེས་དྲན་གྱི་མདོར། བྱང་ཆུབ་སེམས་དཔའ་རྣམས་ཀྱི་ཡབ། འཕགས་པའི་གང་ཟག་རྣམས་ཀྱི་རྒྱལ་པོ། །ཞེས་དང༌། སྤྱོད་འཇུག་ལས། བྱང་ཆུབ་སེམས་སྐྱེས་གྱུར་ན་སྐད་ཅིག་གིས། །ཞེས་སོགས་དང༌། མདོ་སྡེ་རྒྱན་ལས། རྒྱལ་སྲས་རྒྱལ་བའི་གཞི་དང་ནི། །ཞེས་སོ། །གཉིས་པ་ལ།

ཐེག་དམན་གྱི་ཡུམ་སྲས་སུ་འགྱུར་ ༼༡༣༦༽ ཚུལ་དང༌། ཐེག་ཆེན་གྱི་དེ་གཉིས། དང་པོ་ནི། ཐེག་དམན་སློབ་པའི་མངོན་པར་རྟོགས་པས་རང་གང་ལ་ལྡན་རྟེན་གྱི་གང་ཟག་ཉེར་ཞི་གཉིས་སུ་ཁྲིད་པར་བྱེད་པའི་སྒོ་ནས་བཞེད་དོན་སྒྲུབ་པར་བྱེད་པ་ཡིན་ལ། ཐེག་དམན་མི་སློབ་པའི་མངོན་རྟོགས་ནི། རང་གང་ལ་ལྡན་པའི་རྟེན་གྱི་གང་ཟག་གི་ཉོན་མོངས་པ་སྤངས་པའི་རྣམ་གྲོལ་གྱི་བདེ་བ་དེ་མི་ཉམས་ཤིང་གོང་ནས་གོང་དུ་འཕེལ་བའི་སྒོ་ནས་བཞེད་དོན་བསྒྲུབ་པ་ཡིན་ཏེ། ཀུན་ཤེས་ཉིད་ཀྱིས་ཉེར་ཞིར་ཁྲིད་མཛད་གང་ཡིན་དང༌། །ཞེས་སོ། །གཉིས་པ་ནི། རྒྱུ་ལམ་ཤེས་ཀྱིས་རང་རྒྱུད་ལྡན་གྱི་བྱང་སེམས་ཀྱི་ཇི་ལྟར་བཞེད་པའི་འཇིག་རྟེན་གྱི་དོན་བསྒྲུབ་པར་མཛད་པའི་སྒོ་ནས་བཞེད་དོན་བསྒྲུབ་པ་ཡིན་ཏེ། ལམ་ཤེས་ཉིད་ཀྱི་ཞེས་སོགས་སོ། །རྣམ་མཁྱེན་གྱིས་རང་རྒྱུད་ལྡན་གྱི་སངས་རྒྱས་འཕགས་པས། གདུལ་བྱ་རང་རང་གི་བློ་དང་འཚམས་པའི་ཆོས་འཁོར་བསྐོར་བའི་བདག་རྐྱེན་དངོས་སུ་མཛད་པའི་སྒོ་ནས་བཞེད་དོན་ ༼༡༣༧༽ སྒྲུབ་པར་མཛད་པ་ཡིན་ཏེ། གང་དང་ཡང་དག་ཅེས་སོགས་སོ། །གཉིས་པ་ནི། མཁྱེན་གསུམ་ཆོས་ཅན། མཆོད་ཡུམ་ཡིན་ཏེ། རང་དང་ལྷན་ཅིག་པའི་འཕགས་བཞིའི་བཞེད་དོན་སྒྲུབ་བྱེད་ཀྱི་མཁྱེན་པ་ཡིན་པའི་ཕྱིར། ཉན་ཐོས་དང་དེའི་ཕྱོགས་སུ་བསླན་པ། ཞེས་སྐབས་སུ། གཉིས་ཀྱི་དང་པོ་ལ། རྟེན་གྱི་གང་ཟག ཐབས་གཞི་ཤེས། འབྲས་བུ་མྱང་འདས་ལས་བྱུང་བ་དང་གསུམ། དང་པོ་ལ། ཉན་ཐོས་ཀྱི་སྒྲ་འཇུག་ཚུལ་སྤྱིར་བསྟན། འདིར་བསྟན་གྱི་ཉན་ཐོས་ངོས་བཟུང་བ་གཉིས། དང་པོ་ལ། སྤྱིར་ཉན་ཐོས་ཞེས་པའི་སྒྲ་འཇུག་པའི་ཚུལ་ལ། རྟོགས་པ་རྒྱུད་ལ་སྐྱེས་པའི་ཉན་ཐོས། སྤྲུལ་པའི་ཉན་ཐོས། ལྟ་བ་ཁས་ལེན་གྱི་ཉན་ཐོས་དང་གསུམ། དང་པོ་ནི། ཉན་ཐོས་ཀྱི་ལམ་ལྔ་ལ་གནས་པའི་གང་ཟག་ལྟ་བུ། གཉིས་པ་ནི། དོན་ལ་ཐེག་ ༼༡༣༨༽ ཆེན་གྱི་སྐྱེས་བུ་ཡིན་ཞིང་གཞན་ངོར་ཉན་ཐོས་ཀྱི་ཚུལ་བཟུང་བ་ཤཱ་རིའི་བུ་དང༌།

མོའུ་འགལ་ལ་སོགས་པ་ལྟ་བུའོ། །གསུམ་པ་ནི། དོན་ལ་ཐེག་ཆེན་ཡིན་ཡང་ཐ་སྙད་ཀྱི་གྲུབ་མཐའ་ཉན་ཐོས་སྡེ་གཉིས་ལྟར་ཞལ་གྱིས་བཞེས་པ་འཕགས་པ་ཡོན་ཏན་འོད་ལྟ་བུའོ། །ཕྱི་མ་གཉིས་ལ་ཉན་ཐོས་ཀྱི་མིང་གིས་འདོགས་པའི་རྒྱུ་མཚན་ཡོད་དེ། གཞི་ལམ་འབྲས་གསུམ་གྱིས་བསྡུས་པའི་ཐེག་ཆེན་གྱི་ཆོས་གཞན་ལ་སྒྲོགས་པར་བྱེད་པའི་ཕྱིར། ཁྱབ་སྟེ། ཉན་ཐོས་ཀྱི་སྐད་དོད་དུ་ཤར་ཝ་ཀ་ཞེས་པ་ཐོས་སྒྲོགས་ལ་འཇུག་པའི་དོན་ཅན་ཡིན་པའི་ཕྱིར། དམ་ཆོས་པད་དཀར་ལས། མགོན་པོ་བདག་ཅག་དེ་རིང་ཉན་ཐོས་འགྱུར། །བྱང་ཆུབ་དམ་པ་ཡང་དག་སྙད་པར་བགྱི། །བྱང་ཆུབ་པ་ཡི་སྒྲ་ཡང་རབ་ཏུ་འཇུག །དེ་བས་བདག་ཅག་ཉན་ཐོས་མི་ཟད་འདྲ། །ཞེས་སོ། །དགོས་པ་ནི། ཐེག་དམན་གྱི་ལམ་ལ་མོས་པའི་གང་ ༼༡༣༩༽ ཟག་འགའ་ཞིག་ཐེག་ཆེན་ལ་ཁ་དྲང་པའི་ཆེད་ཡིན་ཏེ། དེ་ཉིད་ལས། ཐེག་པ་བརླབས་པོ་ཆེའི་བསྒྲགས་འགྱུར་ཞིང༌། །འདི་ན་སེམས་ཅན་དམན་ལ་མོས་རིག་ནས། །བྱང་ཆུབ་སེམས་དཔའ་འདི་དག་ཉན་ཐོས་འགྱུར། །རང་རྒྱལ་བྱང་ཆུབ་སར་ཡང་རབ་ཏུ་སྟོན། །ཞེས་སོ། །ཉན་ཐོས་དངོས་ཡིན་པ་ལ་གནོད་བྱེད་ཡོད་དེ། གནས་ལུགས་ཀྱི་དོན་རྟོགས་པའི་ཐེག་ཆེན་སེམས་བསྐྱེད་རྒྱུད་ལྡན་ཡིན་པའི་ཕྱིར། གཉིས་པ་ལ། ཁ་ཅིག འདིར་བསྟན་གྱི་ཉན་ཐོས་ཡིན་ན། གནས་སྐབས་ཐེག་དམན་དུ་རིགས་ངེས་པའི་ཉན་ཐོས་སློབ་པ་ཡིན་དགོས་ཏེ། དེ་ཡིན་ན། ཐེག་དམན་གྱི་མྱང་འདས་དོན་གཉེར་གྱི་གང་ཟག་ཡིན་དགོས་པའི་ཕྱིར་ཏེ། རྩ་བར་ཉེར་ཞིར་ཁྲིད་མཛད་གང་ཡིན་དང༌། ཞེས་དང༌། འགྲེལ་པར། མྱ་ངན་ལས་འདའ་བར་འདོད་པ་རྣམས། །ཞེས་གསུངས་པའི་ཕྱིར་རོ། ། 

༼༡༤༠༽ ཞེས་ཟེར་རོ། །དགེ་སློང་ལྔ་སྟོང་ཙམ་གྱི་དགེ་སློང་གི་དགེ་འདུན་ཆེན་པོ་དང༌། ཞེས་པའི་སྐབས་ནས་དངོས་བསྟན་གྱི་གང་ཟག་ཡིན་ན། ཐེག་དམན་སློབ་པ་ཡིན་དགོས་པ་ཐལ། ཁས་ལེན་རྟགས། ཁྱབ་སྟེ། དེ་གཉིས་དངོས་ཀྱི་རྩ་འགྲེལ་ཡིན་པའི་ཕྱིར། འདོད་མི་ནུས་ཏེ། འདིའི་ཡོན་ཏན་འཆད་པ་ན། ཐམས་ཅད་ཀྱང་དགྲ་བཅོམ་པ། ཟག་པ་ཟད་པ། ཞེས་སོགས་དང་དངོས་སུ་འགལ་བའི་ཕྱིར། དེས་ན་འདིར་དངོས་བསྟན་གྱི་ཉན་ཐོས་ནི། ཤེར་ཕྱིན་གྱི་རྟོགས་པ་དངོས་སུ་སྐྱེ་བའི་སྣོད་རུང་དུ་གྱུར་པའི་ཉན་ཐོས་མ་ངེས་པའི་རིགས་ཅན་དང༌། ཉན་ཐོས་ཀྱི་མིང་ཅན་གྱི་ཐེག་ཆེན་གྱི་སྐྱེས་བུ་གཉིས་ཡོད་དེ། གླེང་གཞིའི་སྐབས་ནས་དངོས་བསྟན་གྱི་ཉན་རང་གི་མིང་གིས་བཏགས་པའི་གང་ཟག་དང༌། བྱང་སེམས་རྣམས་ནི་སྟོན་པ་ལ་ཤེར་ཕྱིན་གྱིས་མདོ་དངོས་སུ་ཉན་པ་ལ་ལྷགས་པའི་གང་ཟག་ཡིན་པའི་ཕྱིར། གཉིས་ ༼༡༤༡༽ པ་ལ། ངོ་བོ། དབྱེ་བ། འདིར་དངོས་བསྟན་གྱི་གཞི་ཤེས་ངོས་བཟུང་བ་དང་གསུམ། དང་པོ་གཉིས་གཞན་དུ་འཆད། གསུམ་པ་ལ། ཁ་ཅིག འདིར་དངོས་བསྟན་གྱི་གཞི་ཤེས་ཡིན་ན། ཐེག་དམན་སློབ་པའི་རྒྱུད་ཀྱི་གཞི་ཤེས་ཡིན་དགོས་ཏེ། དེ་ཡིན་ན། རང་རྒྱུད་ལྡན་གྱི་གང་ཟག་དམན་པའི་མྱང་འདས་སུ་ཁྲིད་བྱེད་ཡིན་པས་ཁྱབ་པའི་ཕྱིར། ཀུན་ཤེས་ཉིད་ཀྱིས་ཉེར་ཞིར་ཁྲིད་མཛད། ཅེས་གསུངས་པའི་ཕྱིར། ཟེར་བ་མི་འཐད་དེ། སྔར་གྱི་རིགས་པས་ཁེགས་ཤིང༌། གཞན་ཡང༌། ཉན་ཐོས་ཞི་བ་ཚོལ་རྣམས་ཞེས་བྱའི་ཚིགས་བཅད་འདི་བསྟན་བཅོས་ལུས་ཀྱི་བརྗོད་བྱ་དང་མཐུན་པའི་མཆོད་བརྗོད་མ་ཡིན་པར་ཐལ། འདིའི་བསྟན་བྱའི་གཙོ་བོར་གྱུར་པའི་གཞི་ཤེས་ཡིན་ན། སྐབས་གསུམ་པའི་བསྟན་བྱའི་གཙོ་བོར་གྱུར་པའི་གཞི་ཤེས་མ་ཡིན་དགོས་པའི་ཕྱིར་ཏེ། དེ་དང་སྲིད་ཞི་ལ་མི་གནས་པའི་ ༼༡༤༢༽ གཞི་ཤེས་ཀྱི་གཞི་མཐུན་མེད་པའི་ཕྱིར། རང་ལུགས་ནི། འདིར་ཚིག་ཟིན་ལ་བསྟན་པའི་གཞི་ཤེས་ལ་ཐེག་པ་ཆེ་ཆུང་གི་གཞི་ཤེས་གསུམ་ཀ་ཡོད་ཅིང༌།

འདིའི་བསྟན་བྱའི་གཙོ་བོར་གྱུར་པའི་གཞི་ཤེས་ནི། ཐེག་ཆེན་གྱི་གཞི་ཤེས་སུ་ངེས་ཏེ། འདི་བསྟན་བཅོས་ལུས་ཀྱི་བརྗོད་བྱ་དང་མཐུན་པའི་མཆོད་བརྗོད་གང་ཞིག སྐབས་གསུམ་པའི་བསྟན་བྱའི་གཙོ་བོར་གྱུར་པའི་གཞི་ཤེས་དེ་ཐེག་ཆེན་གྱི་གཞི་ཤེས་སུ་ངེས་པའི་ཕྱིར། གསུམ་པ་ལ། མཚན་གཞི། མཚན་ཉིད། དབྱེ་བ་དང་གསུམ། དང་པོ་ལ། དགག་བཞག་གཉིས། དང་པོ་ལ། རེད་མདའ་བ་ན་རེ། ཐེག་དམན་ལ་མྱང་འདས་མཚན་ཉིད་པ་མེད་དེ། དེ་ཡིན་ན་སྒྲིབ་གཉིས་ཟད་པར་སྤངས་པའི་མྱང་འདས་ཡིན་དགོས་པའི་ཕྱིར། རྒྱུད་བླ་ལས། དེས་ན་སངས་རྒྱས་མ་ཐོབ་པར། །མྱ་ངན་འདས་པ་མི་འཐོབ་སྟེ། །འོད་དང་འོད་ཟེར་སྤངས་ནས་ནི། །ཉི་མ་བལྟ་བར་མི་ནུས་བཞིན། ། ༼༡༤༣༽ ཞེས་གསུངས་པའི་ཕྱིར། གཞན་དུ་ན། ཐེག་དམན་དགྲ་བཅོམ་པ་ཡང་སྲིད་དུ་སྐྱེ་བ་ལེན་པ་མེད་པར་ཐལ། དེས་ལས་ཉོན་སྤངས་པའི་མྱང་འདས་མཚན་ཉིད་པ་ཐོབ་པའི་ཕྱིར། འདོད་མི་ནུས་ཏེ། དཔལ་ཕྲེང་གི་མདོ་ལས། ཉན་ཐོས་དགྲ་བཅོམ་པ་དང༌། རང་སངས་རྒྱས་རྣམས་ཀྱང་སྐྱེ་བ་ལྷག་མ་དང་བཅས་པའི་ཆོས་ཅན་ལགས་སོ། །ཞེས་གསུངས་པའི་ཕྱིར། གཞན་ཡང༌། ཐེག་དམན་རང་ལུགས་ཀྱི་བསླབ་བྱ་ཡོངས་རྫོགས་ཡིན་ན། བསླབ་བྱ་ཡོངས་རྫོགས་ཡིན་དགོས་པར་ཐལ། ཐེག་དམན་རང་ལུགས་ཀྱི་དགྲ་བཅོམ་ཡིན་ན། དགྲ་བཅོམ་ཡིན་དགོས་པའི་ཕྱིར། རྟགས་ཁས། ཟེར། ཐར་ལམ་ཡིན་ན། སྒྲིབ་གཉིས་ལ་ལུས་པ་རང་ལམ་དུ་འཇོམས་ནུས་ཡིན་དགོས་པར་ཐལ། ཐར་པ་ཡིན་ན་སྒྲིབ་པ་མ་ལུས་པ་སྦྱངས་དགོས་པའི་ཕྱིར། འདོད་ན། ཉན་ཐོས་ཀྱི་མཐོང་ལམ་ཆོས་ཅན། དེར་ཐལ། ༼༡༤༤༽ དེའི་ཕྱིར། འདོད་ན། ཉན་ཐོས་དགྲ་བཅོམ་པས་སྒྲིབ་གཉིས་ཟད་པར་འགྱུར་རོ། །དགྲ་བཅོམ་པ་བསད་པའི་འཚམས་མེད་ཀྱི་ལས་གཞི་མ་གྲུབ་པར་ཐལ། ཐེག་དམན་དགྲ་བཅོམ་བསད་པ་ལ་དེར་མི་འགྱུར་བ་གང་ཞིག ཐེག་ཆེན་དགྲ་བཅོམ་སུས་ཀྱང་གསོད་མི་ནུས་པའི་ཕྱིར་ཐེག་པ་ཡིན་ན། མཐར་ཐུག་གི་ཐེག་པ་ཡིན་དགོས་པར་ཐལ། ཐེག་དམན་གྱི་ཐེག་པས་ཐེག་པའི་གོ་མི་ཆོད་པའི་ཕྱིར།

དེའི་མི་སློབ་ལམ་གྱིས་མི་སློབ་ལམ་གྱི་གོ་མི་ཆོད་པའི་ཕྱིར། ཁ་ཅིག འཕགས་རྒྱུད་ཀྱི་འགོག་བདེན་ཡིན་ན། མྱང་འདས་ཡིན་དགོས་ཏེ། འཕགས་རྒྱུད་ཀྱི་འགོག་ལམ་གཉིས་པོ་མྱང་འདས་རྒྱུ་འབྲས་སུ་བཤད་པའི་ཕྱིར། ཟེར་བ་མི་འཐད་དེ། སྡུག་བསྔལ་གྱི་བདེན་པ་ཡིན་ན། འཁོར་བ་ཡིན་དགོས་པར་ཐལ། སྡུག་ཀུན་གཉིས་པོ་དེ་འཁོར་བ་རྒྱུ་འབྲས་སུ་བཤད་པའི་ཕྱིར། རྟགས་ཁྱབ་སྒྲིག འདོད་ན། ལྷག་བཅས་མྱང་འདས་ལ་ ༼༡༤༥༽ གནས་པའི་ཉན་ཐོས་དགྲ་བཅོམ་པའི་གཟུགས་ཕུང་གིས་མ་ངེས། གཞན་ཡང༌། བྱང་སེམས་མཐོང་ལམ་པའི་འགོག་བདེན་ཆོས་ཅན། མི་གནས་པའི་མྱང་འདས་སུ་ཐལ། ཐེག་ཆེན་གྱི་མྱང་འདས་ཡིན་པའི་ཕྱིར། རྟགས་ཁས། འདོད་ན། སྒྲིབ་གཉིས་སྤངས་པར་འགྱུར་རོ། །གཉིས་པ་རང་ལུགས་ལ། མི་སློབ་པའི་རྒྱུད་ཀྱི་འགོག་བདེན་ཁོ་ནའི་སྟེངས་ནས་མྱང་འདས་ཀྱི་མཚན་གཞི་འཇོག་ཅིང༌། རྒྱུད་བླའི་ལུང་དོན་ནི་ཐེག་དམན་ལ་མྱང་འདས་ཙམ་མེད་པ་མ་ཡིན་གྱི། སྒྲིབ་གཉིས་སྤངས་པའི་མྱང་འདས་མེད་པ་ལ་དགོངས་ཏེ། དེའི་འགྲེལ་པར། དེ་བཞིན་གཤེགས་པ་མ་ཐོབ་པར་སྒྲིབ་པ་ཐམས་ཅད་ལས་རྣམ་པར་གྲོལ་བའི་མཚན་ཉིད་མྱ་ངན་ལས་འདས་པའི་དབྱིངས་རྟོགས་པ་མངོན་དུ་བྱེད་པར་མི་འཐད་དེ། འོད་དང་འོད་ཟེར་མི་མཐོང་བར་ཉི་མའི་དཀྱིལ་འཁོར་མི་མཐོང་བ་བཞིན་ནོ། །ཞེས་སོ། །གཉིས་པ་ལ། ༼༡༤༦༽ ཁ་ཅིག སྒྲིབ་གཉིས་སྤངས་པའི་སོ་སོར་རྟགས་འགོག་ཟེར་ན། ཉན་ཐོས་དགྲ་བཅོམ་པའི་རྒྱུད་ཀྱི་འགོག་བདེན་གྱིས་མ་ངེས། ཁ་ཅིག་སྒྲིབ་གཉིས་གང་རུང་སྤངས་པའི་སོ་སོར་རྟགས་འགོག་ཟེར་བ་དང༌། ཉོན་སྒྲིབ་སྤངས་ན་སྒྲིབ་གཉིས་གང་རུང་སྤངས་པ་ཁྱབ་པར་འདོད་པ་ལ། ཉན་ཐོས་དགྲ་བཅོམ་གྱི་རྟོགས་པ་སྔོན་དུ་སོང་བའི་བྱང་སེམས་མཐོང་ལམ་པའི་རྒྱུད་ཀྱི་འགོག་བདེན་གྱིས་མ་ངེས། ཁ་ཅིག སྒྲིབ་གཉིས་གང་རུང་སྤངས་པའི་མི་སློབ་པའི་རྒྱུད་ཀྱི་སོ་སོར་རྟགས་འགོག་ཟེར་རོ། །ཉན་ཐོས་དགྲ་བཅོམ་པའི་རྒྱུད་ཀྱི་འགོག་བདེན་ཆོས་ཅན།

མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། ཉན་ཐོས་དགྲ་བཅོམ་པས་དེ་སྤངས་བར་ཐལ་ལོ། །འདོད་པ་དེའི་ཕྱིར། འདོད་ན་མ་ཡིན་པར་ཐལ། དེ་གང་རུང་རྒྱུད་ལྡན་ཡིན་པའི་ཕྱིར་ཏེ། ཤེས་སྒྲིབ་རྒྱུད་ལྡན་ཡིན་པའི་ཕྱིར། གལ་ཏེ་ཉན་ཐོས་དགྲ་བཅོམ་ཆོས་ཅན། དེ་གཉིས་གང་རུང་སྤངས་པར་ཐལ། ༼༡༤༧༽ ཉོན་སྒྲིབ་སྤངས་པའི་ཕྱིར། ཞེ་ན། དེ་ཆོས་ཅན། དེ་གཉིས་གང་རུང་རྒྱུད་ལ་མི་ལྡན་པའི་གང་ཟག་དུ་ཐལ། ཉོན་སྒྲིབ་རྒྱུད་ལ་མི་ལྡན་པའི་གང་ཟག་ཡིན་པའི་ཕྱིར། འདོད་ན། དེ་ཡིན་པར་ཐལ། ཤེས་སྒྲིབ་རྒྱུད་ལྡན་གྱི་གང་ཟག་ཡིན་པའི་ཕྱིར། རང་ལུགས་ནི། དགག་གཞི་སེམས་རྒྱུད་ཀྱི་སྟེང་དུ་འགོག་བྱེད་བར་ཆད་མེད་ལམ་གྱིས་རང་གི་ངོ་སྐལ་གྱི་སྤངས་བྱ་སྤངས་བའི་མི་སློབ་པའི་རྒྱུད་ཀྱི་སོ་སོར་རྟགས་འགོག གསུམ་པ་ལ། ཐེག་དམན་དང་ཐེག་ཆེན་གྱི་མྱང་འདས་གཉིས། དང་པོ་ལ། མཚན་ཉིད། དབྱེ་བ། ལྷག་མེད་མྱང་འདས་ཀྱི་འདོད་ཚུལ་ལ་དཔྱད་པ་དང་གསུམ། དང་པོ་ནི། ཉོན་སྒྲིབ་ཟད་པར་སྤངས་པའི་ཐེག་དམན་མི་སློབ་པའི་རྒྱུད་ཀྱི་སོ་སོར་རྟགས་འགོག གཉིས་པ་ལ། ཐེག་དམན་གྱི་ལྷག་བཅས་དང༌། ལྷག་མེད་གཉིས། དེ་གཉིས་ཀྱི་མཚན་ཉིད་ལ། ཁ་ཅིག དབྱེ་གཞི་གཞིར་ ༼༡༤༨༽ བཞག་ལ། ཀུན་འབྱུང་ཟད་པར་སྤངས་ཤིང་སྡུག་བསྔལ་གྱི་ཕུང་པོ་ལྷག་མ་དང་བཅས་པ། ཞེས་དང༌། དེ་གཉིས་ཀ་ཟད་པར་སྤངས་བ་ཟེར་ན་ལྷག་བཅས་མྱང་འདས་ལ་གནས་པའི་ཉན་ཐོས་ཀྱི་དགྲ་བཅོམ་པའི་རྒྱུད་ཀྱི་འགོག་བདེན་ཆོས་ཅན། མཚན་ཉིད་སྔ་མ་དེར་ཐལ། མཚོན་བྱ་དེའི་ཕྱིར། འདོད་མི་ནུས་ཏེ། ལས་ཀྱི་ཀུན་འབྱུང་མ་སྤངས་པའི་ཕྱིར་ཏེ། རྣམ་འགྲེལ་ལས། འདོད་ཆགས་བྲལ་བའི་གནས་པ་ནི། །བརྩེ་བའམ་ཡང་ན་ལས་ཀྱི་ཡིན། །ཞེས་དང༌། སྤྱོད་འཇུག་ལས། ཉོན་མོངས་མེད་ཀྱང་དེ་དག་ལ། །ལས་ཀྱི་ནུས་པ་མཐོང་བ་ཡིན། །ཞེས་སོ། །ཁ་ཅིག དབྱེ་གཞི་གཞིར་བཞག་ལ། སྡུག་བསྔལ་གྱི་ཕུང་པོ་ལྷག་མ་དང་བཅས་པ་དང༌། མ་བཅས་པ་ཟེར་ན། བསམ་གཏན་བཞི་པའི་དངོས་གཞི་ཐོབ་ལ་མ་ཉམས་པའི་ལྷག་བཅས་མྱང་འདས་ལ་གནས་པའི་ཉན་ཐོས་དགྲ་བཅོམ་པའི་རྒྱུད་ཀྱི་འགོག་བདེན་ཆོས་ཅན།

མཚན་ ༼༡༤༩༽ ཉིད་སྔ་མ་དེར་ཐལ། མཚོན་བྱ་དེའི་ཕྱིར། འདོད་ན། སྡུག་བསྔལ་མ་སྤངས་པར་ཐལ། དེའི་ཕྱིར། འདོད་ན། མ་ཡིན་ཏེ། ཆོས་ཅན་དེའི་ཕྱིར། ཁྱབ་སྟེ། བསམ་གཏན་བཞི་པ་འཆད་པ་ལ། བདེ་བ་ཡང་སྤངས། སྡུག་བསྔལ་ཡང་སྤངས་ཤིང༌། ཡིད་བདེ་བ་དང༌། མི་བདེ་བ་སྔ་ནས་ཀྱང་ནུས་པས་སོ། །ཞེས་གསུངས་སོ། །རང་ལུགས་ལ། རང་རྒྱུད་ལས་ཉོན་གྱི་དབང་གིས་བྱུང་བའི་ཟག་བཅས་ཀྱི་ཕུང་པོའི་ལྷག་མ་དང་བཅས་པའི་ཐེག་དམན་མི་སློབ་པའི་རྒྱུད་ཀྱི་སོ་སོར་རྟགས་འགོག་དང༌། དེ་ཉིད་ཟད་པར་སྤངས་པའི་ཐེག་དམན་མི་སློབ་པའི་རྒྱུད་ཀྱི་སོ་སོར་རྟགས་འགོག་གོ །མཚན་གཞི་རིམ་བཞིན། ཐེག་དམན་སྒོམ་ལམ་པའི་ལུས་རྟེན་གྱི་རིགས་འདྲ་མ་དོར་བ་དང༌། དོར་བའི་ཐེག་དམན་དགྲ་བཅོམ་པའི་འགོག་བདེན་ལྟ་བུའོ། །གསུམ་པ་ལ། ཉན་ཐོས་སྡེ་གཉིས་དང༌། སེམས་ཙམ་ ༼༡༥༠༽ པའི་ལུགས་ལ། ཐེག་དམན་དགྲ་བཅོམ་པ་སྐུ་ཚེའི་འདུ་བྱེད་བཏང་སྟེ། སྔར་གྱི་ལུས་སེམས་ཀྱི་རིགས་འདྲ་དོར་ནས་འགོག་པ་འབའ་ཞིག་ཡན་གར་དུ་གནས་པ་ལ་ལྷག་མེད་མྱང་འདས་སུ་འདོད་དེ། གཏན་ལ་དབབ་པ་བསྡུ་བ་ལས། དེ་ལ་དོན་དམ་པ་རྣམ་པར་བཞག་པ་ནི་ཕུང་པོ་ལྷག་མ་མེད་པའི་དབྱིངས་ཏེ། སེམས་མེད་པའི་ས་ཞེས་བྱའོ། །དེ་ཅིའི་ཕྱིར་ཞེ་ན། དེར་ཀུན་གཞིའི་རྣམ་པར་ཤེས་པ་མ་ལུས་པ་འགགས་པའི་ཕྱིར། ཞེས་གསུངས་པའི་ཕྱིར། ཐེག་པ་ཆེན་པོའི་ལུགས་ལ། ཉན་ཐོས་སློབ་པའི་ལུས་རྟེན་གྱི་རིགས་འདྲ་དོར་ནས། མ་རིག་བག་ཆགས་ཀྱི་སས་རྐྱེན། ཟག་པ་མེད་པའི་ལས་ཀྱི་རྒྱུ་བྱས་པ་ལས་ཡིད་ཀྱི་རང་བཞིན་གྱི་ལུས་བླངས་པའི་ཐེག་དམན་དགྲ་བཅོམ་པའི་འགོག་བདེན་ལ་ལྷག་མེད་མྱང་འདས་སུ་བཞེད་དེ། དཔལ་ཕྲེང་གི་མདོ་ལས། མ་རིག་བག་ཆགས་ཀྱི་སས་རྐྱེན་དང༌། ཟག་པ་མེད་པའི་ལས་ཀྱི་ ༼༡༥༡༽ རྒྱུ་ལས། དགྲ་བཅོམ་པ་དང༌། རང་སངས་རྒྱས་དང༌། དབང་ཐོབ་པའི་བྱང་ཆུབ་སེམས་དཔའ་རྣམས་ཀྱི་ཡིད་ཀྱི་རང་བཞིན་གྱི་ལུས་གསུམ་འབྱུང་སྟེ། ཞེས་གསུངས་སོ། །དེ་ཉིད་ཐེག་ཆེན་གྱི་ལམ་དུ་འཇུག་པའི་ཚུལ་ཡང་ཟག་མེད་ཀྱི་ཏིང་ངེ་འཛིན་ལ་ཡུན་རིང་དུ་མཉམ་པར་བཞག་པ་ལ་སངས་རྒྱས་ཀྱི་འོད་ཟེར་གྱིས་སད་པར་བྱ་སྟེ།

སངས་རྒྱས་ཀྱི་མཛད་སྤྱོད་ལ་དམིགས་པའི་དད་པ། སེམས་ཅན་གྱི་སྡུག་བསྔལ་བསལ་འདོད་ཀྱི་སྙིང་རྗེ་ཆེན་པོ་དང་ལྡན་པའི་སྒོ་ནས་བྱང་ཆུབ་མཆོག་ཏུ་སེམས་བསྐྱེད་དེ། ཚོགས་གཉིས་བསག་པར་བྱེད་པ་ཡིན་ཏེ། བྱང་ཆུབ་སེམས་འགྲེལ་ལས། ཇི་སྲིད་སངས་རྒྱས་མ་བསྐུལ་བར། །དེ་སྲིད་ཡེ་ཤེས་ལུས་མངོན་ཅན། །ཏིང་འཛིན་མྱོས་པས་བརྒྱལ་གྱུར་ཏེ། །ཉན་ཐོས་པ་དང་གནས་པར་འགྱུར། །བསྐུལ་ནས་སྣ་ཚོགས་གཟུགས་ཀྱི་སྐུ། །སེམས་ཅན་དོན་ལ་དགའ་བྱེད་ཅིང༌། །བསོད་ནམས་ཡེ་ཤེས་ཚོགས་བསགས་ ༼༡༥༢༽ ནས། །བྱང་ཆུབ་དམ་པ་ཐོབ་པར་འགྱུར། །ཞེས་གསུངས་པའི་ཕྱིར་རོ། །གཉིས་པ་ལ། ཁ་ཅིག གཟུགས་སྐུ་ལྷག་བཅས་མྱང་འདས་དང༌། ཆོས་སྐུ་ལྷག་མེད་མྱང་འདས་ཡིན་ཏེ། སྐུ་གསུམ་ལ་འཇུག་པའི་སྒོར། ཕུང་པོ་དང་ནི་བཅས་པའི་དབྱིངས། །ཐུབ་སྐུ་གཉིས་ལ་བཞག་པ་ཡིན། །ཕུང་པོ་ཀུན་དང་བྲལ་བའི་ཕྱིར། །ཆོས་ཀྱི་སྐུ་ལ་ཕུང་པོ་མེད། །ཅེས་གསུངས་པའི་ཕྱིར་རོ། །ཟེར། གཟུགས་སྐུ་གཉིས་ཆོས་ཅན། མྱང་འདས་རྒྱུད་ལྡན་གྱི་གང་ཟག་མ་ཡིན་པར་ཐལ་བ་དང༌། སྒྲིབ་གཉིས་སྤངས་པའི་སོ་སོར་རྟགས་འགོག་ཏུ་ཐལ། མི་གནས་པའི་མྱང་འདས་ཡིན་པའི་ཕྱིར། ཉན་ཐོས་དགྲ་བཅོམ་པ་དེ་ལྷག་བཅས་མྱང་འདས་སུ་ཐལ་བ་དང༌། མྱང་འདས་ཀྱི་སྒྲ་བཤད་དུ་ཡོད་ན་མྱང་འདས་ཡིན་དགོས་པར་ཐལ། ཁས་ལེན་རྟགས། རང་ལུགས་ནི། སྒྲིབ་གཉིས་ཟད་པར་སྤངས་པའི་མཐར་ཐུག་གི་སོ་སོར་རྟགས་འགོག་ ༼༡༥༣༽ ཐེག་ཆེན་མྱང་འདས་ཀྱི་མཚན་ཉིད་ཡིན། དེ་དང་མི་གནས་པའི་མྱང་འདས་ངོ་བོ་ཉིད་སྐུ། སྤོང་བ་ཆེན་པོ་རྣམས་མིང་གི་རྣམ་གྲངས་སོ། །དབྱེ་ན། གཟུགས་སྐུ་གཉིས་ཀྱི་མྱང་འདས་གཉིས་སོ། །གཉིས་པ་ནི། རྗེ་བཙུན་བྱམས་པ་མགོན་པོ་ཆོས་ཅན། གཞི་ཤེས་ལ་བསྟོད་པ་ཡིན་ཏེ། རྟེན་གྱི་གང་ཟག ཐབས་གཞི་ཤེས། འབྲས་བུ་མྱང་འདས་གསུམ་གྱི་སྒོ་ནས་གཞི་ཤེས་ཀྱི་ཡོན་ཏན་བརྗོད་པའི་མཁས་མཆོག་ཡིན་པའི་ཕྱིར། རྣམ་པ་ཐམས་ཅད་སྐྱེ་བ་མེད་པར་ཐུགས་སུ་ཆུད་པ།

ཞེས་སྐབས་སུ། གཉིས་ཀྱི་དང་པོ། མཐའ་དཔྱད་པ་དང༌། བྱེ་བྲག་ཏུ་སྨྲ་བའི་ལུགས་དང༌། ཐེག་པ་ཆེན་པོའི་ལུགས་གཉིས། དང་པོ་ལ། ལུང་དང༌། རྟོགས་པའི་ཆོས་འཁོར་གཉིས། དང་པོ་ལ། ངོ་བོ་དང༌། ཇི་ལྟར་བསྐོར་ཚུལ་ལོ། །དང་པོ་ནི། བདེན་པ་བཞིའི་ཆོས་འཁོར་ཙམ་དུ་ངེས་པར་འདོད་དེ། ཐེག་ ༼༡༥༤༽ ཆེན་གྱི་གཞི་ལམ་འབྲས་གསུམ་གཙོ་བོར་སྟོན་པའི་ཆོས་འཁོར་ཕྱི་མ་གཉིས། རང་ལུགས་སུ་ཁས་མི་ལེན་པའི་ཕྱིར། གཞིའི་དུས་སུ་ཆོས་ཉིད་བདེན་མེད་སྤྲོས་བྲལ་ཡིན་པ་དང༌། ལམ་གྱི་དུས་སུ་གཉེན་པོ་ས་བཅུ། འབྲས་བུའི་དུས་སུ་སྐུ་གསུམ་གྱི་རྣམ་བཞག་ཁས་མི་ལེན་པའི་ཕྱིར། གཉིས་པ་ལ། བྱེ་བྲག་ཏུ་སྨྲ་བའི་ལུགས་དང༌། མདོ་སྡེ་པའི་ལུགས་གཉིས། དང་པོ་ནི། བཟླས་པ་གསུམ་དང༌། རྣམ་པ་བཅུ་གཉིས་ཀྱི་སྒོ་ནས་བསྐོར་བར་འདོད་ཅིང༌། བཟླས་པ་གསུམ་ནི། ངོ་བོ་ལ་བཟླས་པ། བྱེད་པ་ལ་བཟླས་པ། བྱ་བ་འབྲས་བུ་ལ་བཟླས་པ་དང་གསུམ། དང་པོ་ནི། བདེན་པ་བཞིའི་ངོ་བོ་ཙམ་སྟོན་པར་བྱེད་པའི་འདུལ་བ་ལུང་གི་མདོ་ལྟ་བུ། གཉིས་པ་ནི། སྡུག་བསྔལ་ཤེས་བྱ། ཀུན་འབྱུང་སྤང་བྱ། འགོག་པ་མངོན་དུ་བྱ་རྒྱུ། ལམ་རྟེན་བྱར་སྟོན་པའི་འདུལ་བ་ལུང་གི་མདོ་ལྟ་བུ། གསུམ་པ་ནི། སྡུག་བསྔལ་ཤེས་པར་བྱ། སླར་ཤེས་པར་བྱ་རྒྱུ་ ༼༡༥༥༽ གཞན་མེད། ཀུན་འབྱུང་སྤངས་བར་བྱ། སླར་སྤང་བར་བྱ་རྒྱུ་གཞན་མེད། འགོག་པ་མངོན་དུ་བྱས། སླར་མངོན་དུ་བྱ་རྒྱུ་གཞན་མེད། ལམ་རྒྱུད་ལ་བསྟེན་པར་བྱས། སླར་རྒྱུད་ལ་བསྟེན་པར་བྱ་རྒྱུ་གཞན་མེད། ཅེས་པ་ལ་སོགས་པ་མི་སློབ་ལམ་གྱི་དབང་དུ་བྱས་ནས་གསུངས་པའི་འདུལ་བ་ལུང་གི་མདོ་ལྟ་བུའོ། །རྣམ་པ་བཅུ་གཉིས་ནི། སྡུག་བསྔལ་བདེན་པའི་ངོ་བོ་ལ་བཟླས་པའི་ཚེ། རིག་པ། བློ། མིག ཤེས་པ་སྐྱེ་བ་བཞི། དེ་བཞིན་དུ་སྡུག་བསྔལ་གྱི་བདེན་པའི་ཁྱད་པར་ལ་བཞི། བྱ་བ་འབྲས་བུ་ལ་བཞི་སྟེ་བཅུ་གཉིས། དེ་བཞིན་དུ་ཀུན་འབྱུང་འགོག་པ། ལམ་ལ་ཡང་བཅུ་གཉིས་བཅུ་གཉིས་ཏེ། བཞི་བཅུ་རྩ་བརྒྱད་ཡོད་ཀྱང་བཅུ་གཉིས་ཚན་དུ་ཆོས་མཐུན་པས་ན་རྣམ་པ་བཅུ་གཉིས་ཞེས་བྱ་སྟེ།

གནས་བདུན་ལ་མཁས་པའི་དགེ་སློང་བཞིན་ནོ། །གཉིས་པ་ལ། མདོ་སྡེ་པ་ནི། བཟླས་པ་གསུམ་དང་རྣམ་པ་བཅུ་གཉིས་ ༼༡༥༦༽ མིང་གི་རྣམ་གྲངས་སུ་འདོད་དེ། བདེན་བཞིའི་ངོ་བོ། བྱེད་པ། བྱ་བ་འབྲས་བུ་ལ་བཟླས་པའི་ཆ་ནས་བཞི་པོ་དེ་རེ་རེ་ལ་ཡང་གསུམ་གསུམ་སྟེ། བཅུ་གཉིས་སུ་འགྱུར་བས་སོ། །ཞེས་སོ། །གཉིས་པ། རྟོགས་པའི་ཆོས་འཁོར་ལ། བྱེ་བྲག་ཏུ་སྨྲ་བའི་ལུགས་དང༌། བཙུན་པ་དབྱངས་སྒྲོགས་ཀྱི་ལུགས་གཉིས། དང་པོ་ནི། མཐོང་ལམ་སྐད་ཅིག་མ་བཅོ་ལྔ་ཙམ་དུ་འདོད་དེ། ལུང་དང་རིགས་པ་གཉིས་ཀྱི་མ་གྲུབ་པའི་ཕྱིར། དང་པོ་གྲུབ་སྟེ། བཅོམ་ལྡན་འདས་ཀྱི་བདེན་བཞིའི་ཆོས་འཁོར་བསྐོར་ནས་ལྔ་སྡེ་བཟང་པོ་ལ་མཐོང་ལམ་གྱི་རྟོགས་པ་སྐྱེས་པའི་ཚེ། ལྷ་རྣམས་ཀྱིས་འཇིག་རྟེན་ན་ལྷར་གྱུར་པའམ། མིར་གྱུར་པ་སུས་ཀྱང་མ་བསྐོར་བའི་ཆོས་ཀྱི་འཁོར་ལོ་སྐོར་ཞེས་གྲགས་པའི་ཕྱིར་རོ། །གཉིས་པ་གྲུབ་སྟེ། རྒྱལ་པོའི་འཁོར་ལོ་རིན་པོ་ཆེ་དང་ཆོས་མཚུངས་པའི་ཕྱིར། འཁོར་ལོ་རིན་པོ་ཆེ་དེ་ཡུལ་གཞན་དུ་ 

༼༡༥༧༽ མྱུར་དུ་བགྲོད་པར་བྱེད། མངའ་འབངས་མ་རྒྱལ་བ་ལས་རྒྱལ་བར་བྱེད། རྒྱལ་བ་རྣལ་དུ་འགོད་པར་བྱེད། གཞན་དུ་བགྲོད་པའི་ཚེ། མཐོ་བ་ལ་འཕར་ཞིང་དམའ་བ་ལ་འབབ་པར་བྱེད་པ་ལྟར། མཐོང་ལམ་སྐད་ཅིག་མ་བཅོ་ལྔ་ཡང་བར་མ་ཆད་དུ་མྱུར་དུ་སྐྱེ། མཐོང་ལམ་བར་ཆད་མེད་ལམ་གྱིས་མཐོང་སྤངས་འཇོམས་པར་བྱེད། རྣམ་གྲོལ་ལམ་གྱིས་དེ་སྤངས་བའི་བྲལ་ཐོབ་ཀྱི་རྟེན་བྱེད། ཁམས་གོང་མའི་བདེན་པ་བཞི་ལ་དམིགས་ནས་འཕར་ཞིང༌། འོག་མའི་བདེན་པ་བཞི་ལ་དམིགས་ནས་འབབ་པ་དང༌། ཆོས་མཚུངས་པའི་ཕྱིར། ཞེས་ཟེར། གཉིས་པ་ནི། མཐོང་ལམ་གྱིས་བསྡུས་པའི་འཕགས་ལམ་ཡན་ལག་བརྒྱད་ཡིན་ཏེ། དེ་དང་འཁོར་ལོ་རིན་པོ་ཆེ་གཉིས་ཆོས་མཚུངས་རྣམ་པ་གསུམ་གྱི་སྒོ་ནས་ཆོས་མཚུངས་པའི་ཕྱིར། ཇི་ལྟར་མཚུངས་ན། འཕགས་ལམ་ཡན་ལག་བརྒྱད། ཚུལ་ ༼༡༥༨༽ ཁྲིམས། ཏིང་ངེ་འཛིན། ཤེས་རབ་ཀྱི་བསླབ་པ་གསུམ་དུ་འདུས། འཁོར་ལོ་རིན་པོ་ཆེ་ལ། བརྟེན་པར་བྱེད་པའི་ལྟེ་བ། སྡུད་པར་བྱེད་པའི་མུ་ཁྱུད། གཅོད་པར་བྱེད་པའི་རྩིབས་གསུམ་ཡོད་ཅིང༌། ཚུལ་ཁྲིམས་ནི་ལྟེ་བ་དང་མཚུངས་ཏེ། བསླབ་པ་ཕྱི་མ་གསུམ་གྱི་རྟེན་བྱེད་པའི་ཕྱིར། ཏིང་ངེ་འཛིན་མུ་ཁྱུད་དང་མཚུངས་ཏེ། དམིགས་པ་ལ་སེམས་ནང་དུ་གནས་པར་བྱེད་པའི་ཕྱིར། ཤེས་རབ་ནི་རྩིབས་དང་མཚུངས་ཏེ། གང་ཟག་གི་བདག་འཛིན་འཇོམས་པར་བྱེད་པའི་ཕྱིར། མཛོད་ལས། ཆོས་ཀྱི་འཁོར་ལོ་མཐོང་བའི་ལམ། །མྱུར་བར་འགྲོ་སོགས་རྩིབས་སོགས་ཀྱིས། །ཅེས་གསུངས་སོ། །གཉིས་པ། ཐེག་པ་ཆེན་པོའི་ལུགས་ལ། མཚོན་པར་བྱེད་པའི་མཚན་ཉིད། མཚོན་བྱའི་སྒྲ་བཤད། མཚན་གཞིའི་དབྱེ་བ་དང་གསུམ། དང་པོ་ལ། དགག་བཞག་སྤང་གསུམ། དང་པོ་ལ། ཁ་ཅིག སྟོན་ ༼༡༥༩༽ པས་གསུངས་པའི་དམ་ཆོས་གང་ཞིག བཤད་པས་གདུལ་བྱའི་རྒྱུད་ལ་འཕོ་བྱ་འཕོ་བྱེད་གང་རུང་དུ་སྣང་བ་དེ་ཟེར་ན། སྟོན་པ་ཤཱཀྱ་ཐུབ་པའི་རྒྱུད་ཀྱི་རྣམ་མཁྱེན་ཆོས་ཅན། མཚན་ཉིད་ཀྱི་ཟུར་ཕྱི་མ་དེར་ཐལ། མཚོན་བྱ་དེའི་ཕྱིར།

འདོད་ན་གདུལ་བྱའི་རྒྱུད་ལ་འཕོ་བར་སྣང་བར་ཐལ། འདོད་པ་གང་ཞིག རྟོགས་པའི་ཆོས་འཁོར་ཡིན་པའི་ཕྱིར། འདོད་ན། གདུལ་བྱའི་རྒྱུད་ལ་འཕོས་པའི་སྐབས་སྲིད་པར་ཐལ་ལོ། །ཡང༌། ཁ་ཅིག སྟོན་པས་གསུངས་པའི་དམ་ཆོས་གང་ཞིག མི་མཐུན་ཕྱོགས་འཇོམས་བྱེད་ཅེས་དང༌། མི་མཐུན་ཕྱོགས་གཅོད་བྱེད་ཟེར། འགྲེལ་པ་དོན་གསལ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། རྟགས་དང་པོ་དེར་ཐལ། དམ་ཆོས་གང་ཞིག སྟོན་པས་གསུངས་པའི་ཕྱིར། ཕྱི་མ་མ་གྲུབ་ན། གཟུགས་ནས་རྣམ་མཁྱེན་ ༼༡༦༠༽ གྱི་བར་གྱི་ཆོས་ཐམས་ཅད་ཤེར་ཕྱིན་གྱི་མདོའི་བརྗོད་བྱ་མ་ཡིན་པར་ཐལ། དེ་ཉིད་བཅོམ་ལྡན་འདས་ཀྱིས་མ་གསུངས་པའི་ཕྱིར། མ་གྲུབ་ན། གཞི་གྲུབ་ན་སྟོན་པས་གསུངས་པས་ཁྱབ་པར་ཐལ། མ་གྲུབ་པ་དེའི་ཕྱིར། འདོད་ན། འགྲེལ་པ་དོན་གསལ་ཆོས་ཅན། དེར་ཐལ། དེའི་ཕྱིར། རྩ་རྟགས་གཉིས་པ་མ་གྲུབ་ན། བཀའ་བརྒྱད་སྟོང་པ་མི་མཐུན་ཕྱོགས་འཇོམས་བྱེད་མ་ཡིན་པར་ཐལ། འགྲེལ་པ་དོན་གསལ་དེ་དེ་མ་ཡིན་པ་གང་ཞིག དེ་གཉིས་ལ་ཐོས་བསམ་བྱས་པ་ལ་བརྟེན་ནས་མི་མཐུན་ཕྱོགས་འཇོམས་ནུས་ཀྱི་ཤེས་རབ་སྐྱེ་བར་མཚུངས་པའི་ཕྱིར། འདོད་ན། རྩ་བའི་མཚན་ཉིད་དང་འགལ། ཁ་ཅིག ལུང་རྟོགས་གང་རུང་གིས་བསྡུས་པའི་སྟོན་པས་གསུངས་པའི་དམ་ཆོས། ཟེར་ན། འགྲེལ་པ་དོན་གསལ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། ལུང་ ༼༡༦༡༽ གིས་བསྡུས་པ་གང་ཞིག སྟོན་པས་གསུངས་པའི་དམ་ཆོས་ཡིན་པའི་ཕྱིར། རང་ལུགས། ལུང་གི་ཆོས་འཁོར་དང་རྟོགས་པའི་ཆོས་འཁོར་གང་རུང་གིས་བསྡུས་པའི་སྟོན་པས་གསུངས་པའི་དམ་ཆོས། ཁོ་ན་རེ། ཆོས་འཁོར་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། ལུང་གི་ཆོས་འཁོར་ཡིན་པར་ཐལ། འདོད་པ་གང་ཞིག རྟོགས་པའི་ཆོས་འཁོར་མ་ཡིན་པའི་ཕྱིར་ཟེར། ལུང་གི་ཆོས་འཁོར་ཆོས་ཅན། ལུང་གི་ཆོས་འཁོར་གྱི་བྱེ་བྲག་ཏུ་ཐལ། དེ་གཉིས་གང་རུང་གི་བྱེ་བྲག་ཡིན་པ་གང་ཞིག རྟོགས་པའི་ཆོས་འཁོར་གྱི་བྱེ་བྲག་མ་ཡིན་པའི་ཕྱིར།

གཉིས་པ་ནི། རྒྱལ་པོའི་འཁོར་ལོ་རིན་པོ་ཆེ་དང་ཆོས་མཚུངས་པས་ན་ཆོས་འཁོར་ཞེས་བྱའོ། །རྒྱལ་པོའི་འཁོར་ལོ་རིན་པོ་ཆེ་མངའ་འབངས་ལ་དབང་བསྒྱུར་བའི་ཕྱིར་དུ་ཡུལ་གཞན་དང་གཞན་དུ་འཕོ་བར་བྱེད་པ་བཞིན་ ༼༡༦༢༽ དུ་སྟོན་པས་ཆོས་འཁོར་བསྐོར་བ་ལ་བརྟེན་ནས་སྟོན་པའི་ཐུགས་རྒྱུད་ཀྱི་རྟོགས་པའི་ཆོས་འཁོར་དང་ཆ་འདྲ་བའི་རྟོགས་པའི་ཆོས་འཁོར་གདུལ་བྱ་གཞན་རྒྱུད་ལ་འཕོ་བར་འགྱུར་བའི་ཕྱིར། དཔེར་ན། ཐེལ་ཚེ་ལ་སོགས་པའི་རྒྱ་དང༌། མར་མེ་ལ་སོགས་པ་དངོས་གཞན་དུ་འཕོ་བ་ཡིན་ཀྱང་དེའི་ཆ་འདྲ་གཞན་དུ་འཕོ་བ་བཞིན་དུའོ། །རྒྱུད་ལས། ཁ་ཏོན་མར་མེ་མེ་ལོང་རྒྱ། །མེ་ཤེལ་སྐྱུར་དང་བྲག་ཆ་དང༌། །ཕུང་པོ་ཉིང་འཚམས་སྦྱོར་བའི་ཚེ། །མི་འཕོ་བར་ནི་མཁས་རྟོགས་བྱ། །ཞེས་སོ། །གསུམ་པ་ལ། རྟོགས་པའི་དང༌། ལུང་གི་ཆོས་འཁོར་གཉིས། དང་པོའི་མཚན་ཉིད་ལ། ཁ་ཅིག ཆོས་འཁོར་གང་ཞིག ལུང་གི་ཆོས་འཁོར་གྱི་བརྗོད་བྱར་གྱུར་པའི་རྣམ་དཀར་གྱི་ཡོན་ཏན། ཟེར་ན་བཀའ་བརྒྱད་སྟོང་པ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། ལུང་གི་ཆོས་འཁོར་གྱི་བརྗོད་བྱ་གང་ཞིག རྣམ་དཀར་ ༼༡༦༣༽ གྱི་ཡོན་ཏན་ཡིན་པའི་ཕྱིར། རང་ལུགས་ནི། དེ་གང་ཞིག སྤངས་རྟོགས་གང་རུང་གིས་བསྡུས་པའི་ཡོན་ཏན་དེ་ལ་དབྱེ་ན། རྟོགས་པའི་ངོ་བོར་གྱུར་པའི་ཆོས་འཁོར་དང༌། རྟོགས་པའི་སྟོབས་ཀྱིས་ཐོབ་པའི་ཆོས་འཁོར་གཉིས། དང་པོ་ལ། ཐར་ལམ་ལྔ་གསུམ་བཅོ་ལྔ་ལྟ་བུ། གཉིས་པ་ནི། འགོག་བདེན་མཐའ་དག་གོ །ཁོ་ན་རེ། འགོག་བདེན་ཆོས་ཅན། མི་མཐུན་ཕྱོགས་ཀྱི་གཉེན་པོ་ཡིན་པར་ཐལ། ཆོས་འཁོར་ཡིན་པའི་ཕྱིར། ཁྱབ་སྟེ། སྤྱོད་པའི་གཉེན་པོར། ཞེས་གསུངས་པའི་ཕྱིར། འདོད་ན། མ་ཡིན་པར་ཐལ། རྟག་པ་ཡིན་པའི་ཕྱིར། གཞན་ཡང༌། རྟོགས་པར་ཐལ། རྟོགས་པའི་ཆོས་འཁོར་ཡིན་པའི་ཕྱིར། ཁྱབ་སྟེ། ལུང་གི་ཆོས་འཁོར་ཡིན་ན་ལུང་ཡིན་དགོས་པའི་ཕྱིར། ཟེར་ན། དང་པོ་ལ། བཀའ་བརྒྱད་སྟོང་པ་ཆོས་ཅན། དེར་ཐལ།

དེའི་ཕྱིར། འདོད་ ༼༡༦༤༽ ན། མ་ཡིན་པར་ཐལ། བེམ་པོ་ཡིན་པའི་ཕྱིར། ཁྱབ་པ་ཁས། གཉིས་པ་ལ། ཟག་བཅས་སྒོམ་ལམ་ཡིན་ན། ཟག་བཅས་ཡིན་དགོས་པར་ཐལ། ཟག་མེད་སྒོམ་ལམ་ཡིན་ན། ཟག་མེད་ཡིན་དགོས་པའི་ཕྱིར། ཁྱབ་པ་ཁས། གཉིས་པ་ལུང་གི་ཆོས་འཁོར་ལ། མཚན་ཉིད། དབྱེ་བ། སོ་སོའི་རང་བཞིན། དོགས་གཅོད་དང་བཞི། དང་པོ་ནི། ཁ་ཅིག རྟོགས་པའི་ཆོས་འཁོར་བརྗོད་བྱར་སྟོན་པའི་ལེགས་བཤད། ཅེ་ན། འགྲེལ་པ་དོན་གསལ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན་མཚན་ཉིད་མེད་པའི་ཆོས་འཁོར་ཡིན་པར་ཐལ། དངོས་བརྒྱད་དོན་བདུན་བཅུ་དང་བཅས་པ་བརྗོད་བྱའི་གཙོ་བོར་སྟོན་པའི་ལུང་གི་ཆོས་འཁོར་ཡིན་པའི་ཕྱིར། འདོད་ན། དེའི་དགོངས་འགྲེལ་གྱི་བསྟན་བཅོས་མ་ཡིན་པར་འགྱུར་རོ། །རང་ལུགས་ནི། ཆོས་འཁོར་གང་ཞིག རྟོགས་པའི་ ༼༡༦༥༽ ཆོས་འཁོར་བརྗོད་བྱར་སྟོན་པའི་ལེགས་བཤད། དེ་དང་སངས་རྒྱས་ཀྱི་བཀའ་ཡིན་ཁྱབ་མཉམ། འདོད་ན། བཀའ་དང་པོ་བདེན་བཞིའི། བར་པ་མཚན་ཉིད་མེད་པའི། ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་དང་གསུམ། གསུམ་པ་ལ། དགག་བཞག་གཉིས། དང་པོ་ལ། ཁ་ཅིག ལུང་གི་ཆོས་འཁོར་གང་ཞིག གདུལ་བྱ་ཉན་ཐོས་ཀྱི་རིགས་ཅན་རྗེས་སུ་བཟུང་བའི་ཕྱིར་དུ་སྟོན་པས་སྐུ་ཚེའི་སྟོད་ལ་གསུངས་པ། ཞེས་དང༌། དེ་གང་ཞིག གདུལ་བྱ་ཐེག་ཆེན་གྱི་རིགས་ཅན་རྗེས་སུ་བཟུང་བའི་ཕྱིར་དུ་སྐུ་ཚེའི་དཀྱིལ་ལ་གསུངས་པ་ཞེས་དང༌། དེ་གང་ཞིག ཐེག་པ་ཐམས་ཅད་ལ་ཞུགས་པའི་གདུལ་བྱ་རྗེས་སུ་བཟུང་བའི་ཕྱིར་དུ་སྐུ་ཚེའི་སྨད་ལ་གསུངས་པ་ཟེར་ན། ཆོས་འཁོར་དང་པོ་ཡིན་ན། སྐུ་ཚེའི་སྟོད་ལ་གསུངས་པས་མ་ཁྱབ་པར་ཐལ། སྟོན་པ་མྱ་ངན་ལས་འདའ་ཁར་ཀུན་ཏུ་རྒྱུ་རབ་བཟང་དང༌། དྲི་ཟའི་རྒྱལ་ ༼༡༦༦༽ པོ་རབ་དགའ་ལ་བདེན་བཞིའི་ཆོས་འཁོར་གསུངས་ནས་རིམ་བཞིན། དགྲ་བཅོམ་དང༌། རྒྱུན་ཞུགས་ཀྱི་འབྲས་བུ་ལ་བཀོད་པར་གསུངས་པའི་ཕྱིར། གཞན་ཡང༌། སྟོན་པས་སྐུ་ཚེའི་སྨད་ལ་ཐེག་དམན་དུ་རིགས་ངེས་པའི་གང་ཟག་གི་དོན་དངོས་སུ་མ་མཛད་པར་ཐལ།

དེ་འདྲའི་གང་ཟག་ལ་བདེན་བཞིའི་ཆོས་འཁོར་དངོས་སུ་གསུངས་པ་གཞི་མ་གྲུབ་པའི་ཕྱིར། ཆོས་འཁོར་བར་པ་ཡིན་ན་སྐུ་ཚེའི་དཀྱིལ་ལ་གསུངས་པས་ཁྱབ་པ་ཡང་མེད་དེ། སྟོན་པ་མངོན་པར་རྫོགས་པར་སངས་རྒྱས་ནས་ཡུན་རིང་པོར་མ་ལོན་པར། ཟབ་ཞི་སྤྲོས་བྲལ་འོད་གསལ་འདུས་མ་བྱས། །ཞེས་གསུངས་པ་དེ་ཉིད་ཆོས་འཁོར་བར་པའི་ནང་ཚན་ཡིན་པའི་ཕྱིར། ཆོས་འཁོར་ཐ་མ་ཡིན་ན། ཐེག་པ་ཐུན་མོང་པའི་མདོ་ཡིན་དགོས་པར་ཐལ། མཚན་ཉིད་དེ་འཐད་པའི་ཕྱིར། འདོད་ན། སངས་རྒྱས་ཕལ་པོ་ཆེ་དང༌། དེ་བཞིན་གཤེགས་པའི་སྙིང་པོའི་མདོ་ལ་སོགས་པས་མ་ངེས་སོ། །གཉིས་པ་ལ། བཤད་བྱའི་ལུང་ ༼༡༦༧༽ དྲང་བ་དང༌། དེའི་དོན་བཤད་པ་གཉིས། དང་པོ་ནི། དགོངས་པ་ངེས་འགྲེལ་ལས། དེ་ནས་བཅོམ་ལྡན་འདས་ལ། དོན་དམ་ཡང་དག་འཕགས་ཀྱིས་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱིས་དང་པོར་ཡུལ་ཝ་ར་ན་སེའི་དྲང་སྲོང་ལྷུང་བ་རི་དྭགས་ཀྱི་ནགས་སུ་ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ། འཕགས་པའི་བདེན་པ་བཞི་རྣམ་པར་བསྟན་པས་ཆོས་ཀྱི་འཁོར་ལོ་ངོ་མཚར་རྨད་དུ་བྱུང་བ་སྔོན་ལྷར་གྱུར་པའམ། མིར་གྱུར་པ་སུས་ཀྱང་ཆོས་དང་མཐུན་པ་འཇིག་རྟེན་དུ་མ་བསྐོར་བ་ཅིག་རབ་ཏུ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་ཡང༌། བླ་ན་མཆིས་པ། སྐབས་མཆིས་པ། དྲང་པའི་དོན། རྩོད་པའི་གཞིའི་གནས་སུ་གྱུར་པ་ལགས་སོ། །བཅོམ་ལྡན་འདས་ཀྱིས་ཆོས་ཐམས་ཅད་ངོ་བོ་ཉིད་མ་མཆིས་པ་ཉིད་ལས་བརྩམས་ཏེ། སྐྱེ་བ་མ་མཆིས་པ་དང༌། འགག་པ་མ་མཆིས་པ་དང༌། བཟོད་ ༼༡༦༨༽ མ་ནས་ཞི་བ་དང༌། རང་བཞིན་གྱིས་ཡོངས་སུ་མྱ་ངན་ལས་འདས་པ་ཉིད་ལས་བརྩམས་ནས་ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་སྟོང་པ་ཉིད་སྨྲོས་པའི་རྣམ་པས་ཆོས་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གཉིས་པ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་ཡང༌། བླ་ན་མཆིས་པ། སྐབས་མཆིས་པ། དྲང་པའི་དོན།

རྩོད་པའི་གཞིའི་གནས་སུ་གྱུར་པ་ལགས། བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་ཉིད་མ་མཆིས་པ་ཉིད་ལས་བརྩམས་ཏེ། སྐྱེ་བ་མ་མཆིས་པ་དང༌། འགག་པ་མ་མཆིས་པ་དང༌། བཟོད་མ་ནས་ཞི་བ་དང༌། རང་བཞིན་གྱི་ཡོངས་སུ་མྱ་ངན་ལས་འདས་པ་ཉིད་ལས་བརྩམས་ནས་ཐེག་པ་ཐམས་ཅད་ལ་ཡང་དག་པར་ཞུགས་པ་རྣམས་ལ་ལེགས་པར་རྣམ་པར་ཕྱེ་བ་དང་ལྡན་པ་ཤིན་ཏུ་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གསུམ་པ་བསྐོར་རོ། །བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་ ༼༡༦༩༽ བ་འདི་ནི། བླ་ན་མ་མཆིས་པ། སྐབས་མ་མཆིས་པ། དྲང་པའི་དོན་ལགས་ཏེ། རྩོད་པའི་གཞིའི་གནས་སུ་མ་གྱུར་པ་ལགས་སོ། །ཞེས་སོགས་སོ། །གཉིས་པ་ལ། གང་གིས་བསྐོར་བའི་སྟོན་པ། གང་བསྐོར་བར་བྱ་བའི་ཆོས། གནས་གང་དུ་གང་ཟག་གང་ལ་བསྐོར་ཚུལ། གང་གི་ཕྱིར་དུ་བསྐོར་བའི་དགོས་པ། ཇི་སྲིད་དུ་བསྐོར་བའི་ཡུན་ཚད་དང་ལྔ། དང་པོ་དང༌། སྤྱིར་ཆོས་འཁོར་བའི་གང་ཟག་ལ། ཐེག་ཆེན་ཐུན་མོང་མ་ཡིན་པའི་ཆོས་འཁོར་འབའ་ཞིག་གསུང་བ་པོའི་ལོངས་སྐུ་དང༌། ཐེག་པ་ཆེ་ཆུང་གཉིས་ཀའི་ཆོས་འཁོར་གསུང་བ་པོའི་སྤྲུལ་སྐུ་གཉིས་ལས། འདིར་ཕྱི་མ་ཉིད་དོ། །གཉིས་པ་ལ། དང་པོའི་མཚན་ཉིད་ནི། རང་རིགས་ལ་ཆོས་འཁོར་ཕྱི་མ་གཉིས་པོ་གང་རུང་མེད་པའི་ལུང་གི་ཆོས་འཁོར་གསུམ་གྱི་ནང་ཚན་གང་ཞིག གདུལ་བྱ་ཐེག་དམན་གྱི་རིགས་ ༼༡༧༠༽ ཅན་ལ་བདེན་བཞི་རྟོགས་པའི་ཤེས་རབ་བསྐྱེད་པའི་ཕྱིར་དུ་གཙོ་བོར་གསུངས་པའི་རིགས་གནས། མཚན་གཞི་ནི། རྩ་བའི་ལུང་སོ་སོ་ཐར་པའི་མདོ་དང༌། བཤད་པའི་ལུང་སྡེ་བཞི་ལྟ་བུའོ། །དབྱེ་ན། ཆོས་འཁོར་དང་པོའི་དང་པོ། དང་པོའི་བར་པ། དང་པོའི་ཐ་མ་དང་གསུམ། མཚན་གཞི་རིམ་བཞིན། བདེན་བཞི་ཚིག་ཟིན་ལ་སྟོན་པའི། སྟོང་ཉིད་ཚིག་ཟིན་ལ་སྟོན་པའི། མཚན་ཉིད་གསུམ་ཚིག་ཟིན་ལ་སྟོན་པའི་འདུལ་བ་ལུང་གི་མདོ་ལྟ་བུའོ། །དེ་ཡང་ཆོས་འཁོར་དང་པོ་ལ། བླ་ན་མཆིས་པ་ཞེས་བྱ་སྟེ། དེ་ལས་མཆོག་ཏུ་གྱུར་པའི་ཆོས་འཁོར་གཉིས་པ་བསྐོར་དུ་ཡོད་པའི་ཕྱིར།

རྒྱུ་མཚན་དེ་ཉིད་ཀྱི་ཕྱིར་ན་སྐབས་མཆིས་པ་ཞེས་ཀྱང་བྱ། དྲང་བའི་དོན་ཞེས་ཀྱང་བྱ་སྟེ། ཆོས་འཁོར་དང་པོས་མ་སྨིན་པའི་གདུལ་བྱ་རྣམས་གཉིས་པ་སོགས་ལ་ཁ་དྲང་དུ་ཡོད་པའི་ཕྱིར། རྩོད་པའི་གཞིའི་གནས་སུ་གྱུར་པ་ཞེས་བྱ་སྟེ། དེར་ ༼༡༧༡༽ བཅོམ་ལྡན་འདས་ཀྱི་དགོངས་བཞེད་ཀྱི་ལྟ་སྤྱོད་མཐར་ཐུག་མ་བསྟན་པའི་ཕྱིར། གཉིས་པའི་མཚན་ཉིད། རང་རིགས་ལ་ཆོས་འཁོར་ཐོག་མཐའ་གཉིས་པོ་གང་རུང་མེད་པའི་ལུང་གི་ཆོས་འཁོར་གསུམ་གྱི་ནང་ཚན་གང་ཞིག ཐེག་ཆེན་གྱི་རིགས་ཅན་རྣམས་མཐར་ཐུག་ཐེག་ཆེན་གྱི་རྟོགས་པ་ཁྱད་པར་ཅན་ལ་འགོད་པའི་ཕྱིར་དུ་གཙོ་བོར་གསུངས་པའི་རིགས་གནས། མཚན་གཞི་ཤེར་ཕྱིན་གྱི་མདོ་མཐའ་དག་གོ །དབྱེ་ན། བར་པའི་དང་པོ་སོགས་གསུམ། མཚན་གཞི་རིམ་བཞིན། བདེན་བཞི། སྟོང་ཉིད། མཚན་ཉིད་གསུམ་ཚིག་ཟིན་ལ་སྟོན་པའི་ཤེར་ཕྱིན་གྱི་མདོ་ལྟ་བུའོ། །ཆོས་འཁོར་གཉིས་པ་འདི་ལ། བླ་ན་མཆིས་པ་དང༌། དྲང་བའི་དོན་ཞེས་བྱ་སྟེ། འདིར་མ་སྨིན་པའི་གདུལ་བྱ་རྣམས་ལ་ཆོས་འཁོར་ཕྱི་མ་ལ་ཁ་དྲང་དུ་ཡོད་པའི་ཕྱིར། དེ་ཉིད་ཀྱི་ཕྱིར་ན་སྐབས་མཆིས་པ་ཞེས་ཀྱང་བྱ། རྩོད་པའི་གཞིའི་ ༼༡༧༢༽ གནས་སུ་གྱུར་པ་ཞེས་ཀྱང་བྱ་སྟེ། དངོས་བསྟན་སྒྲ་ཇི་བཞིན་པ་ལ་དངོས་སྨྲ་བ་རྣམས་ཀྱིས་རྩོད་པ་འབྱུང་བའི་ཕྱིར། གསུམ་པའི་མཚན་ཉིད་རང་རིགས་ལ་ཆོས་འཁོར་དང་པོ་གཉིས་པོ་གང་རུང་མེད་པའི་ལུང་གི་ཆོས་འཁོར་གསུམ་གྱི་ནང་ཚན་གང་ཞིག གདུལ་བྱ་མ་ངེས་པའི་རིགས་ཅན་དང༌། ཐེག་ཆེན་གྱི་རིགས་ཅན་ཅི་རིགས་པ། མཐར་ཐུག་གི་རྟོགས་པ་ལ་འགོད་པའི་ཕྱིར་དུ་གཙོ་བོར་གསུངས་པའི་རིགས་གནས། དབྱེ་ན། མཚན་གཞི་དང༌། བརྗོད་བྱའི་སྒོ་ནས་དབྱེ་བ་གཉིས། དང་པོ་ལ། ཐེག་པ་ཐུན་མོང་པ་དང༌། ཐེག་ཆེན་ཐུན་མོང་མ་ཡིན་པའི་ཆོས་ལ་སོགས་ཐ་མ་གཉིས། དང་པོ་ནི། བསྐལ་བཟང༌། རྒྱ་ཆེ་རོལ་པ། ལང་ཀར་གཤེགས་པ་ལ་སོགས་པ་མདོ་མངས་ཀྱི་མདོ་ཕལ་ཆེར་རོ། །གཉིས་པ་ནི། སངས་རྒྱས་ཕལ་པོ་ཆེ་དང༌།

དཀོན་མཆོག་བརྩེགས་པ། ས་བཅུ་པ་ལ་སོགས་པ་རྣམས་སོ། །གཉིས་པ་ལ་ཐ་མའི་དང་པོ་ ༼༡༧༣༽ སོགས་གསུམ། མཚན་གཞི་རིམ་བཞིན། བདེན་བཞི། སྟོང་ཉིད། མཚན་ཉིད་གསུམ་ཚིག་ཟིན་ལ་བསྟན་པའི་མདོ་མངས་ཀྱི་མདོ་ལྟ་བུའོ། །ཆོས་འཁོར་གསུམ་པ་འདི་ལ་བླ་ན་མ་མཆིས་པ་ཞེས་བྱ་སྟེ། འདིས་མ་སྨིན་པའི་གདུལ་བྱ་ལ་ཆོས་འཁོར་བཞི་པ་ལ་སོགས་བསྐོར་དུ་མེད་པའི་ཕྱིར། དེ་ཉིད་ཀྱི་ཕྱིར་ན་སྐབས་མ་མཆིས་པ་ཞེས་ཀྱང་བྱ་སྟེ། ངེས་དོན་དང༌། རྩོད་པའི་གཞིའི་གནས་སུ་མ་གྱུར་པ་ཞེས་བྱ། མཚན་ཉིད་གསུམ་གྱི་སྒོ་ནས་ཀུན་རྫོབ་ཏུ་ཆོས་ཐམས་ཅད་ཡོད་པ་དང༌། དོན་དམ་པ་སྤྲོས་བྲལ་ཡིན་པ་སོགས་བདེན་གཉིས་སོ་སོར་ཕྱེ་ནས་གསུངས་པ་གདུལ་བྱ་རྣམས་ཀྱི་རྟོགས་སླ་བ་ལ་དགོངས་པའི་ཕྱིར། གསུམ་པ་ལ། ཆོས་འཁོར་དང་པོའི་དབང་དུ་བྱས་པ། གཉིས་པའི། གསུམ་པའི་དེ་དང་གསུམ། དང་པོ་ལ། སྤྱིར་བསྟན་པ་དང༌། དེ་ཉིད་ཅུང་ཟད་བཤད་པ་གཉིས། དང་པོ་ནི། ཡུལ་ཝ་ར་ ༼༡༧༤༽ ན་སེར་འཁོར་གྱི་གཙོ་བོ་ཀུན་ཤེས་ཀོའུ་དི་ནྱ་དང༌། རྟ་ཐུལ། བླངས་པ། མིང་ཆེན། བཟང་ལྡན་ཏེ། ལྔ་སྡེ་བཟང་པོ་ལ་སོགས་པ་གཙོ་བོ་ཐེག་དམན་གྱི་རིགས་ཅན་རྣམས་ལ་གསུངས་སོ། །གཉིས་པ་ལ། དང་པོར་སྣོད་རྟག་པའི་ཕྱིར་དུ་བཏང་སྙོམས་སུ་མཛད་ཚུལ་གདུལ་བྱ་གཞན་གཙོ་བོར་འཇུག་པའི་ཕྱིར་དུ་གཞན་གྱི་གསོལ་བ་བཏབ་ཚུལ། ཞལ་གྱིས་བཞེས་ནས་ཆོས་འཁོར་ཇི་ལྟར་བསྐོར་ཚུལ་དང་གསུམ། དང་པོ་ནི། ས་ག་ཟླ་བའི་ཚེས་བཅོ་ལྔའི་ཐོ་རངས་ཀྱི་ཆ་ལ་མངོན་པར་རྫོགས་པར་སངས་རྒྱས་ནས་ཞག་བདུན་ཕྲག་བདུན་ལ་གཞན་གྱི་སྣང་ངོར་ཆོས་མ་གསུང་བར་བཏང་སྙོམས་སུ་བཞུགས་པར་མཛད་པ་ཡིན་ཏེ། ཟབ་ཞི་སྤྲོས་བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་ཆོས་ཞིག་ཁོ་བོས་རྙེད། །སུ་ལ་བསྟན་ཀྱང་གོ་བ་མི་ནུས་པས། །མི་སྨྲ་ནགས་འདབ་དག་ཏུ་གནས་པར་བྱ། །ཞེས་གསུངས་པ་ལྟར་རོ། ། 

༼༡༧༥༽ དེ་ཡང་བདུན་ཕྲག་དང་པོ་ལ་བྱང་ཆུབ་ཤིང་དྲུང་དུ་བཞུགས། གཉིས་པ་ལ། སྟོང་གསུམ་རྒྱང་རིང་དུ་འཆག གསུམ་པ་ལ། བྱང་ཆུབ་ཤིང་ལ་སྤྱན་མི་འཛུམ་པར་གཟིགས། བཞི་པ་ལ། ཤར་ནུབ་ཀྱི་རྒྱ་མཚོའི་བར་དུ་འཆག་པར་མཛད། ལྔ་པ་ལ། ཀླུ་བཏང་བཟུང་གི་གནས་སུ་བཞུགས། དྲུག་པ་ལ། ཤིང་ནྱ་གྲོ་ཏའི་དྲུང་དུ་བཞུགས། བདུན་པ་ལ། ཤིང་གྲོལ་རྒྱུའི་དྲུང་དུ་བཞུགས་པའི་ཚེ། ཚོང་པ་ག་གོན་དང༌། བཟང་པོས། སྦྲང་རྩི་དང༌། བུ་རམ་ཤིང་ཕུལ་བ་ན། སྔོན་དེ་བཞིན་གཤེགས་པས་སྣོད་ཇི་ལྟ་བུར་བསོད་སྙོམས་བཞེས་སྙམ་པ་དང༌། རྒྱལ་ཆེན་བཞིས། རྡོའི་ལྷུང་བཟེད་བཞི་ཕུལ་བས། བདེ་བར་གཤེགས་ལ་ལྷུང་བཟེད་ཕུལ་ཅིག་ལ། །ཁྱེད་ནི་ཐེག་པ་མཆོག་གི་སྣོད་དུ་འགྱུར། །ང་འདྲ་དག་ལ་ལྷུང་བཟེད་ཕུལ་བ་ནི། །དྲན་དང་བློ་གྲོས་རྣམས་ཀྱང་ཉམས་མི་ ༼༡༧༦༽ འགྱུར། །ཞེས་གསུངས་ཏེ། ལྷུང་བཟེད་ཅིག་ཏུ་བྱིན་གྱིས་བརླབས་ཏེ། སྦྲང་རྩི་ལ་སོགས་པ་དེར་བཞེས། ཚོང་པ་གཉིས་ལ་ཡང༌། ལྷ་ཡི་བཀྲ་ཤིས་དོན་གྲུབ་ཅིང༌། །ཕྱོགས་རྣམས་བཀྲ་ཤིས་བྱེད་པ་དེས། །ཁྱོད་ཀྱི་དོན་རྣམས་འགྲུབ་འགྱུར་ཅིང༌། །ཐམས་ཅད་མྱུར་དུ་མཐུན་པར་ཤོག །ཅེས་གསུངས་ཏེ། སྦྲང་རྩི་འབྱུང་བ་ཞེས་བྱ་བའི་རྒྱལ་བར་ལུང་བསྟན་པ་ཡིན་ནོ། །གཉིས་པ་ལ། གཞན་གྱིས་གསོལ་བ་བཏབ་པ་མི་ལྟོས་པར་གདུལ་བྱ་ལ་ཆོས་འཁོར་རྒྱ་ཆེན་པོ་བསྐོར་བར་བཞེད་པ་ཡིན་ཀྱང༌། ཚངས་པ་དང༌། བརྒྱ་བྱིན་ལ་སོགས་པས་གསོལ་བ་བཏབ་ན་གཞན་ཆེས་ཆེར་འཇུག་པ་ལ་དགོངས་ནས་དེ་བཞིན་གཤེགས་པས་འོད་ཟེར་བཀྱེ་བས། ཚངས་པ་གཙུག་ཕུད་ཅན། འཁོར་ཚངས་པ་འབུམ་ཕྲག་དྲུག་ཅུ་རྩ་བརྒྱད་དང་བཅས་པ་ལྷགས་ཏེ། གསེར་གྱི་འཁོར་ལོ་རྩིབས་སྟོང་དང་ལྡན་པ་དེ་བཞིན་གཤེགས་པ་ལ་ཕུལ་ནས་འདི་སྐད་ཅེས་སྨྲས་ཏེ། ཡེ་ཤེས་ཆེན་པོ་ ༼༡༧༧༽ མཆོག་གི་དཀྱིལ་འཁོར་བསྒྲུབ་ནས་ནི། །ཕྱོགས་བཅུ་དག་ཏུ་འོད་ཟེར་རྣམ་པར་བཀྱེ་མཛད་དེ། །ཡེ་ཤེས་ཟེར་གྱིས་མི་ཡི་པདྨ་ཁ་འབྱེད་ནས། །སྨྲ་བའི་ཉི་མ་དེ་རིང་ཅི་སླད་བཏང་སྙོམས་བཞུགས། །ཞེས་སོ། །ཡང་བརྒྱ་བྱིན་འཁོར་དང་བཅས་པ་སྦྲན་ཏེ།

གསེར་གྱི་མཎྜལ་དཔག་ཚད་ལྔ་བཅུ་ཡོད་པ་ཕུལ་ནས། ཟླ་བ་ཉ་བ་གཟའ་ལས་ཐར་བ་ལྟར། །ཁྱོད་ཀྱི་ཐུགས་ནི་རྣམ་པར་གྲོལ་བ་ལགས། །གཡུལ་ལས་རྣམ་པར་རྒྱལ་བ་བཞེངས་སུ་གསོལ། །འཇིག་རྟེན་མུན་པར་ཤེས་རབ་འོད་ཕྱུང་གསོལ། །ཞེས་གསོལ་བ་བཏབ་པས་ཆོས་འཁོར་བསྐོར་བར་ཞལ་གྱིས་བཞེས་པ་ཡིན་ཏེ། འཇིག་རྟེན་ཀུན་ལ་སྙིང་རྗེ་མཐའ་ཡས་པས། །གཞན་གྱི་གསོལ་བ་བཏབ་ལ་ང་མི་ལྟོས། །སྐྱེ་བོ་འདི་དག་ཚངས་ལ་དད་པ་སྟེ། །དེ་ཡི་གསོལ་བ་བཏབ་ནས་ཆོས་འཁོར་བསྐོར། །ཞེས་གསུངས་སོ། །གསུམ་པ་ནི། ས་ག་ཟླ་བའི་ཚེས་ ༼༡༧༨༽ བཅོ་ལྔ་ནས་བརྩམས་ཏེ་ཞག་བདུན་ཕྲག་བདུན་འདས་པའི་ཚེ། ཡུལ་ཝ་ར་ན་སེར་བྱོན་ནས། སངས་རྒྱས་སྟོང་གི་རིན་པོ་ཆེའི་ཁྲི་ཡོད་པའི་དང་པོ་གསུམ་ལ་ཕྱག་དང་བསྐོར་བ་སོགས་མཛད་དེ། བཞི་པའི་སྟེང་དུ་བཞུགས་ནས། ཆུ་སྟོད་ཟླ་བའི་ཚེས་བཞི་ལ། ལྔ་སྡེ་བཟང་པོ་ལ་བདེན་བཞིའི་ཆོས་འཁོར་གསུངས་ནས་མཐོང་ལམ་གྱི་རྟོགས་པ་ལ་བཀོད། གཉིས་པ་ནི། བྱ་རྒོད་ཕུང་པོའི་རི་དང༌། གཞན་འཕྲུལ་དབང་བྱེད་ལ་སོགས་པའི་གནས་རྣམས་སུ། ཡུམ་གྱི་གླེང་གཞི་ལས་གསུངས་པ་ལྟར། ཉན་ཐོས་ཀྱི་མིང་ཅན་ལྔ་སྟོང་ཙམ་དང༌། བྱང་ཆུབ་སེམས་དཔའ་བྱེ་བ་ཕྲག་ཁྲིག་བརྒྱ་སྟོང་མང་པོ་ལ་གསུངས། གསུམ་པ་ནི། རི་བོ་མ་ལ་ཡ་དང༌། གྲོང་ཁྱེར་ཡངས་པ་ཅན་ལ་སོགས་པར་ཐེག་པ་མཐའ་དག་ལ་ཞུགས་པ་སྟེ། མ་ངེས་པའི་རིགས་ཅན་དང༌། ཐེག་ཆེན་ཐུན་མོང་མ་ཡིན་པའི་གདུལ་བྱ་ཅི་རིགས་པ་ལ་གསུངས་སོ། །བཞི་པ་ལ། ༼༡༧༩༽ གདུལ་བྱ་རྣམས་འཁོར་བའི་ཕུན་ཚོགས་ལ་ཞེན་པ་བཟློག་ནས་འཁོར་བ་སྤངས་པའི་མྱང་འདས་ལ་འགོད་པའི་ཕྱིར་དུ་དང་པོ། འཁོར་འདས་ལ་བླང་དོར་ཐ་དད་དུ་འཛིན་པའི་ཞེན་པ་ལོག་ནས་མཐའ་བྲལ་རྟོགས་པའི་དབུ་མའི་ལམ་ལ་འགོད་པའི་ཕྱིར་དུ་བར་པ། མ་ངེས་པའི་རིགས་ཅན་ཐེག་ཆེན་དུ་ཁ་དྲང་པ་དང༌། ཐེག་ཆེན་དུ་ངེས་ཟིན་པ་རྣམས་མཐར་ཐུག་གི་རྟོགས་པ་ལ་འགོད་པའི་ཕྱིར་དུ་གསུམ་པ་གསུངས་པ་ཡིན་ཏེ།

དཔེར་ན། ནོར་བུ་མཁན་མཁས་པས་ནོར་བུ་སྦྱོང་བའི་ཚེ། དང་པོར་ལན་ཚྭའི་ཆུ་ལ་སྦངས་ནས་སྐྲའི་རེ་བས་སྦྱང་ངོ༌། །དེའི་རྗེས་སུ་ཉའི་ཁུ་བ་ལ་སོགས་པས་སྦངས་ནས། བལ་གྱི་ལ་བས་སྦྱོང༌། དེའི་རྗེས་སུ་སྨན་གྱི་ཁུ་བས་སྦངས་ནས། རས་སྲབ་མོས་སྦྱང་སྟེ། དྲི་མ་དང་བྲལ་བའི་ནོར་བུ་འབྱུང་བ་བཞིན་ནོ། །དེ་སྐད་དུ། གཟུངས་ཀྱི་དབང་ཕྱུག་རྒྱལ་པོས་ཞུས་པའི་མོད་ལས། རིགས་ཀྱི་བུ་དཔེར་ན་འདི་ལྟ་སྟེ། ནོར་བུ་ ༼༡༨༠༽ མཁན་མཁས་པ་ནོར་བུ་སྦྱང་བའི་ཚུལ་ལེགས་པར་ཤེས་པ་དེས། ནོར་བུ་རིན་པོ་ཆེའི་རིགས་ནས་ཡོངས་སུ་མ་དག་པའི་ནོར་བུ་རིན་པོ་ཆེ་བླངས་ཏེ། ལན་ཚྭའི་ཆུ་རྣོན་པོས་སྦངས་ནས་སྐྲའི་རེ་བས་ཡོངས་སུ་སྦྱོང་བས་སྦྱོང་བར་བྱེད་དོ། །དེ་ཙམ་གྱི་བརྩོན་པ་ཡོངས་སུ་དོར་བ་ཡང་མ་ཡིན་ཏེ། དེའི་འོག་ཏུ་ཟས་ཀྱི་ཁུ་བ་རྣོན་པོས་སྦངས་ནས་བལ་གྱི་ལ་བས་ཡོངས་སུ་སྦྱོང་བས་སྦྱོང་བར་བྱེད་དོ། །དེ་ཙམ་གྱིས་བརྩོན་པ་འདོར་བ་ཡང་མ་ཡིན་ཏེ། དེའི་འོག་ཏུ་སྨན་ཆེན་པོའི་ཁུ་བས་སྦངས་ནས་རས་སྲབ་མོས་ཡོངས་སུ་སྦྱོང་བས་སྦྱོང་བར་བྱེད་དོ། །ཡོངས་སུ་བྱང་སྟེ་དྲི་མ་དང་བྲལ་བ་ནི། བཻ་ཌཱུརྻའི་རིགས་ཆེན་པོ་ཞེས་བརྗོད་དོ། །རིགས་ཀྱི་བུ་དེ་བཞིན་དུ་དེ་བཞིན་གཤེགས་པས་ཡང་ཡོངས་སུ་མ་དག་པའི་སེམས་ཅན་གྱི་ཁམས་མཁྱེན་ནས། མི་རྟག་པ་དང༌། སྡུག་བསྔལ་བ་དང༌། བདག་མེད་པ་དང༌། མི་གཙང་བ་དང་ཡིད་འབྱུང་བའི་གཏམ་གྱིས་འཁོར་བ་ལ། དགའ་བའི་སེམས་ཅན་རྣམས་སྐྱོ་བ་བསྐྱེད་པར་མཛད་དེ། ༼༡༨༡༽ འཕགས་པའི་ཆོས་འདུལ་བ་ལ་འཛུད་པར་མཛད་དོ། །དེ་ཙམ་གྱིས་དེ་བཞིན་གཤེགས་པ་བརྩོན་པ་འདོར་བ་ཡང་མ་ཡིན་ཏེ། དེའི་འོག་ཏུ་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པའི་གཏམ་གྱིས་དེ་བཞིན་གཤེགས་པའི་ཚུལ་རྟོགས་པར་མཛད་དོ། །དེ་ཙམ་གྱིས་དེ་བཞིན་གཤེགས་པ་བརྩོན་པ་འདོར་བ་ཡང་མ་ཡིན་ཏེ། དེའི་འོག་ཏུ་ཕྱིར་མི་ལྡོག་པའི་ཆོས་ཀྱི་འཁོར་ལོའི་གཏམ་འཁོར་གསུམ་ཡོངས་སུ་དག་པའི་གཏམ་གྱི་རང་བཞིན་སྣ་ཚོགས་ཀྱི་རྒྱུ་ཅན་ནི་སེམས་ཅན་དེ་དག་གི་དེ་བཞིན་གཤེགས་པའི་ཡུལ་ལ་འཛུད་པར་མཛད་དོ། །ཞུགས་པར་གྱུར་ཞིང་དེ་བཞིན་གཤེགས་པའི་ཆོས་ཉིད་རྟོགས་ན་ནི་བླ་ན་མེད་པའི་ཡོན་གནས་ཞེས་བརྗོད་དོ། །ཞེས་སོ། །ལྔ་པ་ལ།

འཆིམས་ན་རེ། དང་པོ་ལོ་བདུན། གཉིས་པ་ལོ་ཉེར་བདུན། གསུམ་པ་ལོ་བཅུ་གཉིས་ཀྱི་རིང་ལ་བསྐོར་ཞེས་གསུངས། མཁས་པ་བུ་ན་རེ། དང་པོ་སྐུ་ཚེའི་སྟོད། ༼༡༨༢༽ གཉིས་པ་དཀྱིལ། གསུམ་པ་སྐུ་ཚེའི་སྨད་ལ་གསུངས་པར་མངོན། ཞེས་གསུངས། རང་ལུགས། ལོ་ངོ་བཞི་བཅུ་རྩ་དྲུག་གི་བར་ལ་གདུལ་བྱ་རིགས་ཅན་གསུམ་ལ་ཆོས་འཁོར་གསུམ། རང་རང་གི་སྐལ་བ་དང་འཚམས་པར་རྒྱུན་མི་ཆད་པའི་ཚུལ་དུ་གསུངས་པ་ཡིན་ཏེ། ཆུ་ཕོ་སྟག་གི་ལོའི་ཆུ་སྟོད་ཟླ་བའི་ཚེས་བཞི་ནས་བརྩམས་ཏེ་དགུང་ལོ་བརྒྱད་ཅུ་པ་ལ་ས་མོ་ཕག་གི་བར་དུ་ཆོས་གསུངས་པའི་ཕྱིར། བཞི་པ་ལ། ཆོས་འཁོར་བསྐོར་ཚུལ་ལ་སྦྱང་པ། གྲངས་ངེས་ལ་སྦྱང་པ། ཆོས་ཕུང་གི་རྣམ་བཞག་ལ་དཔྱད་པ་དང་གསུམ། དང་པོ་ལ། ཁ་ཅིག ཆོས་འཁོར་གསུམ་ཅིག་ཆར་དུ་བསྐོར་ཏེ། སངས་རྒྱས་ཀྱི་ཆོས་གཅིག་ཉིད་གསུངས་པ་ལ། གདུལ་བྱ་རྣམས་ལ་གོ་ཚུལ་མི་འདྲ་བ་སྣ་ཚོགས་འབྱུང་བའི་ཕྱིར་རོ། །གསུང་གཅིག་ཉིད་དུ་གསུངས་མོད་ཀྱི། །དུ་མ་ཉིད་དུ་སོ་སོར་གོ །ཞེས་གསུངས་སོ། །གཞན་དུ་ན། ཐེག་པ་གསུམ་རིམ་གྱི་ ༼༡༨༣༽ འབྱུང་བར་ཐལ། ཆོས་འཁོར་གསུམ་རིམ་ཅན་དུ་བསྐོར་བའི་ཕྱིར། འདོད་ན། སྔར་ལུང་མ་བསྟན་ལྷན་ཅིག་བྱུང༌། །ཞེས་པ་དང་འགལ་ལོ། །ཟེར་ན། སངས་རྒྱས་ཀྱི་གསུང་གཅིག་ཉིད་ལ་ཆོས་འཁོར་གསུམ་གྱི་གཞི་མཐུན་ཡོད་པར་ཐལ། དེ་གསུམ་ཅིག་ཆར་དུ་བསྐོར་བའི་ཕྱིར་རོ། །སངས་རྒྱས་ཀྱིས་གདུལ་བྱ་རྣམས་ལ་རང་རང་གི་བློ་དང་འཚམས་པའི་ཆོས་སོ་སོར་གསུངས་པ་མི་འཐད་པར་ཐལ། དེ་རིམ་ཅན་དུ་མ་བསྐོར་བའི་ཕྱིར། འདོད་ན། ལང་ཀར་གཤེགས་པ་ལས། ཇི་ལྟར་ནད་པར་ནད་པ་ལ། །སྨན་པས་སྨན་ནི་གཏོང་བ་ལྟར། །དེ་བཞིན་སངས་རྒྱས་སེམས་ཅན་ལ། །ཇི་ཙམ་བཟོད་པས་ཆོས་སྟོན་ནོ། །ཞེས་པ་དང་འགལ། ཁ་ཅིག སངས་རྒྱས་རང་སྣང་ལ་ཅིག་ཆར་གདུལ་བྱ་གཞན་སྣང་ལ་རིམ་ཅན་དུ་བསྐོར་བར་འདོད་པ་དང༌། གཞན་དག དབང་རྣོན་ལ་ཅིག་ཆར། དབང་རྟུལ་ལ་རིམ་ཅན་དུ་བསྐོར་བ་ ༼༡༨༤༽

འདོད་པ་ཡང་སྔར་བཤད་པའི་རིགས་པས་ཁེགས་སོ། །རང་ལུགས། དེ་གསུམ་རིམ་གྱིས་བསྐོར་ཏེ། དེ་གསུམ་གང་ལ་བསྐོར་བའི་གདུལ་བྱ། གང་དུ་བསྐོར་བའི་གནས། གང་གི་ཆེད་དུ་བསྐོར་བའི་དགོས་པ། མི་འདྲ་བ་སོགས་དུ་མ་ཡོད་པའི་ཕྱིར། གཉིས་པ་ལ། ཁ་ཅིག ཐོག་མཐའ་གཉིས་མཐའ་ཅིག་ཏུ་དྲང་དོན། བར་པ་མཐའ་ཅིག་ཏུ་ངེས་དོན་ཡིན་ཟེར། ཁ་ཅིག དང་པོ་གཉིས། མཐའ་ཅིག་ཏུ་དྲང་དོན་ཡིན་ཏེ། དེ་གཉིས་ལ་དྲང་བའི་དོན། རྩོད་པའི་གཞིའི་གནས་སུ་གྱུར་པ་ཞེས་བཤད་པའི་ཕྱིར། གསུམ་པ་མཐའ་གཅིག་ཏུ་ངེས་དོན་གྱི་མདོ་ཡིན་ཏེ། དེ་ལ་ངེས་པའི་དོན་རྩོད་པའི་གཞིའི་གནས་སུ་མ་གྱུར་པ་ལགས། ཞེས་གསུངས་པའི་ཕྱིར། ཟེར། ལུགས་དང་པོ་མི་འཐད་དེ། ཆོས་འཁོར་ཐོག་མཐའ་གཉིས་དང་ངེས་དོན་གྱི་མདོའི་གཞི་མཐུན་ཡོད། བར་པ་དང་དྲང་དོན་གྱི་མདོའི་གཞི་མཐུན་ཡོད་པའི་ཕྱིར། དང་པོ་གྲུབ་ ༼༡༨༥༽ སྟེ། དེ་དང་སྟོང་ཉིད་བརྗོད་བྱའི་གཙོ་བོར་སྟོན་པའི་མདོའི་གཞི་མཐུན་ཡོད་པའི་ཕྱིར་ཏེ། ཉན་ཐོས་ཀྱི་ལུང་ལས། གཟུགས་ནི་དབུ་བ་རྡོས་པ་འདྲ། །ཚོར་བ་ཆུ་ཡི་ཆུ་བུར་བཞིན། །འདུ་ཤེས་སྨིག་རྒྱུ་ལྟ་བུ་སྟེ། །འདུ་བྱེད་རྣམས་ནི་ཆུ་ཤིང་བཞིན། །རྣམ་པར་ཤེས་པ་སྒྱུ་མ་ལྟར། །ཉི་མའི་གཉེན་གྱིས་བཀའ་སྩལ་ཏོ། །ཞེས་དང༌། རབ་དབྱེ་ལས། འདུལ་བ་ལུང་ལ་སོགས་པ་རུ། །སྟོང་པ་ཉིད་དང་སྐྱེ་མེད་དང༌། །མཁའ་དང་ལག་མཐིལ་མཉམ་པ་སོགས། །ཆོས་ཀུན་མཉམ་ཉིད་རྟོགས་པའང་གསུངས། །ཞེས་སོ། །གཉིས་པ་གྲུབ་སྟེ། དེ་དང་སྟོང་ཉིད་བརྗོད་བྱའི་གཙོ་བོར་སྟོན་པའི་མདོའི་གཞི་མཐུན་ཡོད་པའི་ཕྱིར་ཏེ། དེ་བཞིན་གཤེགས་པའི་སྙིང་པོའི་མདོ་གཞི་གྲུབ་པའི་ཕྱིར། གསུམ་པ་གྲུབ་སྟེ། དེ་དང་ཀུན་རྫོབ་བདེན་པ་བརྗོད་བྱའི་གཙོ་བོར་སྟོན་པའི་མདོའི་གཞི་མཐུན་ཡོད་པའི་ཕྱིར་ཏེ། ཆོས་ཐམས་ཅད་རྣམ་ ༼༡༨༦༽ པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་པ་འདི་ཐེག་ཆེན་སེམས་བསྐྱེད་བརྗོད་བྱའི་གཙོ་བོར་སྟོན་པའི་ཆོས་འཁོར་བར་པའི་མདོ་ཡིན་པའི་ཕྱིར།

ལུགས་གཉིས་པའང་མི་འཐད་དེ། མདོ་དང་པོ་གཉིས་དང་ངེས་དོན་གྱི་མདོའི་གཞི་མཐུན་ཡོད་ཅིང༌། ཕྱི་མ་དང་དྲང་དོན་གྱི་མདོའི་གཞི་མཐུན་ཡོད་པའི་ཕྱིར་ཏེ། དེ་དང་ཀུན་རྫོབ་བདེན་པ་བརྗོད་བྱའི་གཙོ་བོར་སྟོན་པའི་མདོའི་གཞི་མཐུན་ཡོད་པའི་ཕྱིར། རང་ལུགས། ཐོག་མཐའ་གཉིས་ཀ་ལ་དྲང་དོན་གཙོ་ཆེ། དེ་དང་ངེས་དོན་གྱི་མདོའི་གཞི་མཐུན་ཡང་ཡོད། བར་པ་ངེས་དོན་གཙོ་ཆེ། དེ་དང་དྲང་དོན་གྱི་མདོའི་གཞི་མཐུན་ཡང་ཡོད་པ་ཡིན་ནོ། །གསུམ་པ་ལ། ངོ་བོ། དབྱེ་བ། མཚན་གཞི་དང་བཞི། དང་པོ་ནི། རྟོགས་པའི་ཆོས་རྒྱ་ཆེན་པོ་བརྗོད་བྱར་སྟོན་པའི་ལུང་གི་དམ་ཆོས་དུ་མ་འདུས་པའོ། །གཉིས་པ་ལ། ༼༡༨༧༽ ཐེག་ཆེན་ལྟར་ན། འདོད་ཆགས། ཞེ་སྡང༌། གཏི་མུག དུག་གསུམ་ཆ་མཉམ་པ་ལ་སྤྱོད་པ་ཉི་ཁྲི་ཆིག་སྟོང་གི་གཉེན་པོར་ཆོས་ཀྱི་ཕུང་པོའང་གྲངས་དེ་སྙེད་དེ། བརྒྱད་ཁྲི་བཞི་སྟོང་ངོ༌། །ཐེག་དམན་ལྟར་ན། ཆོས་ཀྱི་ཕུང་པོ་བརྒྱད་ཁྲིར་ཚད་བཞེད། གསུམ་པ་ལ། ཁ་ཅིག ཤཱ་རིའི་བུས་མཛད་པའི་བསྟན་བཅོས་ལས་ཆོས་ཀྱི་ཕུང་པོ་ཤླཽ་ཀ་དྲུག་སྟོང་ཡོད་པ་ཚད་དུ་བཞེད། ཁ་ཅིག ཕུང་ཁམས་སྐྱེ་མཆེད་དམ་རྟེན་འབྲེལ་སོགས་དོན་ཚན་རེ་རེ་རྫོགས་པར་སྟོན་པའི་གཏམ་གྱི་ཚོགས་ལ་བཞེད། དབྱིག་གཉེན་ལྟར་ན་འདོད་ཆགས་ལ་སྤྱོད་པ་སོགས་ཉོན་མོངས་པ་སྣ་རེ་སྤོང་བར་བྱེད་པའི་གཉེན་པོ་རྫོགས་པར་སྟོན་པའི་གཏམ་ཚོགས་ལ་བཞེད་དེ། ཉོན་མོངས་པ་བརྒྱད་ཁྲིའི་གཉེན་པོར་ཆོས་ཀྱི་ཕུང་པོ་བརྒྱད་ཁྲི་མཐུན་པར་གསུངས་པའི་ཕྱིར་ཏེ། མཛོད་ལས། ཁ་ཅིག་བསྟན་བཅོས་ཚད་ཅེས་ཟེར། །ཕུང་པོ་ ༼༡༨༨༽ ལ་སོགས་གཏམ་རེ་ཡིན། །སྤྱོད་པ་རྣམས་ཀྱི་གཉེན་པོར་ནི། །ཆོས་ཀྱི་ཕུང་པོ་མཐུན་པར་གསུངས། །ཞེས་སོ། །བཞི་པ་ནི། མདོ་སྡེ་པ་ཡན་ཆད་ལྟར་ན། གཟུགས་ཀྱི་ཕུང་པོས་བསྡུས་ཏེ། བརྗོད་བྱེད་ཀྱི་ཚིག་ཏུ་འདོད་པའི་ཕྱིར། བྱེ་བྲག་སྨྲ་བ་ལྟར་ན། འདུ་བྱེད་ཀྱི་ཕུང་པོས་བསྡུས་ཏེ། མིང་སྤྱི་ལྡན་པ་མ་ཡིན་པའི་འདུ་བྱེད་དུ་འདོད་པའི་ཕྱིར་ཏེ།

ཆོས་ཀྱི་ཕུང་པོ་བརྒྱད་ཁྲི་དག །གང་རྣམས་ཐུབ་པས་གསུང་དེ་དག །ཚིག་གམ་མིང་ཡིན་དེ་དག་ནི། །གཟུགས་དང་འདུ་བྱེད་དག་ཏུ་འདུས། །ཞེས་སོ། །གཉིས་པ་ནི། རྗེ་བཙུན་བྱམས་མགོན་ཆོས་ཅན་རྣམ་མཁྱེན་ལ་བསྟོད་པ་ཡིན་ཏེ། རྟེན་གྱི་གང་ཟག ཐབས་རྣམ་མཁྱེན། འབྲས་བུ་ཆོས་འཁོར་བསྐོར་བའི་མཛད་པ་གསུམ་གྱི་སྒོ་ནས་རྣམ་མཁྱེན་གྱི་ཡོན་ཏན་བརྗོད་པའི་མཁས་མཆོག་ཡིན་པའི་ཕྱིར། རབ་འབྱོར་བྱང་ཆུབ་སེམས་དཔའ་རྣམས་ཀྱི་ནི་ཉན་ཐོས་ཀྱི་ལམ་གང་ ༼༡༨༩༽ ཡིན་པ་དང༌། ཞེས་སྐབས་སུ། གཉིས་ཀྱི་དང་པོ། མཐའ་དཔྱད་པ་ལ། ཤེས་བྱ་ལམ་གསུམ་ངོས་བཟུང༌། ཉན་རང་གི་སྤང་རྟོགས་རྫོགས་ཚུལ། རྫོགས་སྨིན་སྦྱོང་གསུམ་བྱས་པའི་ཚད། ཡང་དག་མཐའ་ངོས་བཟུང༌། དེ་མངོན་དུ་བྱས་པའི་ཚད་དང་ལྔ། དང་པོ་སྐབས་གཉིས་པར་འཆད། གཉིས་པ་ལ། དགག་བཞག་སྤང་གསུམ། དང་པོ་ལ་ཁ་ཅིག ཉན་རང་དགྲ་བཅོམ་གྱི་སྤངས་རྟོགས་ཀྱི་རིགས་རྣམ་མཁྱེན་སྐད་ཅིག་དང་པོར་ཐོབ་པ་དང་དུས་མཉམ་དུ་རྫོགས་ཏེ། དེར་ཉོན་སྒྲིབ་ཟད་པར་སྤངས། གང་ཟག་གི་བདག་མེད་རྟོགས་པ་མཐར་ཐུག་པའི་ཕྱིར། སྔ་རོལ་དུ་མ་ཡིན་ཏེ། ཉོན་སྒྲིབ་མ་སྤངས་པའི་ཕྱིར། མ་གྲུབ་ན། བྱང་འཕགས་ཀྱིས་ཤེས་སྒྲིབ་སྤངས་པར་ཐལ། དེས་ཉོན་སྒྲིབ་སྤངས་པའི་ཕྱིར། ཁྱབ་སྟེ། ཀུན་བཏུས་ལས། དེ་བྱང་ཆུབ་ཐོབ་པ་ན་ཉོན་མོངས་པའི་སྒྲིབ་པ་དང༌། ༼༡༩༠༽ ཤེས་བྱའི་སྒྲིབ་པ་ཅིག་ཆར་སྤོང་ངོ༌། །ཅིག་ཆར་དགྲ་བཅོམ་པ་དང་དེ་བཞིན་གཤེགས་པར་འགྱུར་རོ། །ཞེས་གསུངས་པའི་ཕྱིར། གཞན་ཡང་བྱང་འཕགས་ཀྱིས་ཉོན་སྒྲིབ་མ་སྤངས་ཀྱང་ཉོན་མོངས་པའི་ཉེས་པ་མི་བསྐྱེད་པ་དང༌། སྔགས་དང་སྨན་གྱིས་བསད་པའི་དུག་གིས་དུག་གི་ཉེས་པ་མི་བསྐྱེད་པ་དཔེ་དོན་དུ་སྦྱར་ནས་བཤད་པ་མི་འཐད་པར་ཐལ། དེས་ཉོན་སྒྲིབ་སྤངས་བའི་ཕྱིར། འདོད་ན། དེ་ཉོན་མོངས་པ་མ་སྤངས་སུ་ཟིན་ཀྱང་སྔགས་དང་སྨན་གྱིས་སོད་པའི་དུག་ལྟ་བུ་དང་དཔེར་ན་སྤངས་པའི་དགྲ་བཅོམ་པ་ལྟར་ས་ཐམས་ཅད་དུ་ཉོན་མོངས་པའི་ཉེས་པ་མི་བསྐྱེད་དོ། །ཞེས་དང༌།

གཞན་ཡང་མོས་སྤྱོད་དུ་ང་རྒྱལ་མང༌། མ་དག་པར་ང་རྒྱལ་ཕྲ། དག་པ་སར་ང་རྒྱལ་མེད་པར་བཤད་པ་མི་འཐད་པར་ཐལ། བྱང་འཕགས་ཀྱིས་ཉོན་སྒྲིབ་སྤངས་པའི་ཕྱིར། འདོད་ན། ང་རྒྱལ་མང་བ་དང༌། ང་རྒྱལ་ཕྲ་བ་དང༌། ང་རྒྱལ་མེད་པར་འདོད། ཅེས་པ་དང་འགལ། ཟེར། མི་འཐད་དེ། ༼༡༩༡༽ གནོད་བྱེད་ཡོད་ཅིང༌། སྒྲུབ་བྱེད་མེད་པའི་ཕྱིར། ཉོན་མོངས་པའི་བག་ཆགས་དེ། ཉོན་མོངས་མཚན་ཉིད་པར་ཐལ། བྱང་འཕགས་ཀྱིས་འཁོར་བར་འཆིང་བྱེད་ཀྱི་ཉོན་མོངས་སྤངས་པ་གང་ཞིག དེའི་རྒྱུད་ལ་ཉོན་སྒྲིབ་ཡོད་པའི་ཕྱིར། འདོད་ན། བྱང་སེམས་འཕགས་པས་གཞན་དོན་དུ་སྐྱེ་བ་བླངས་པའི་སྐྱེ་བ་རང་རྒྱུ་ལས་ཉོན་གྱི་དབང་གིས་བྱུང་བར་ཐལ། དེའི་རྒྱུར་གྱུར་པའི་བག་ཆགས་དེ་ཉོན་མོངས་མཚན་ཉིད་པ་ཡིན་པའི་ཕྱིར། འདོད་ན། འཕགས་པས་འཆི་དང་ན་བ་དང༌། །ཞེས་སོགས་དང་འགལ། གཞན་ཡང༌། ཐེག་དམན་དགྲ་བཅོམ་པ་དང༌། བྱང་འཕགས་ཀྱིས་ཉོན་མོངས་པའི་བག་ཆགས་མ་སྤངས་པའི་རྒྱུ་མཚན་གྱིས་གཙང་བ་དམ་པའི་ཕ་རོལ་ཏུ་ཕྱིན་པའི་ཆོས་སྐུ་མ་ཐོབ་པར་བཤད་པ་མི་འཐད་པར་ཐལ། ཐེག་དམན་དགྲ་བཅོམ་གྱིས་ཉོན་མོངས་པའི་བག་ཆགས་སྤངས་པའི་ཕྱིར་ཏེ། དེ་ཉོན་སྒྲིབ་མཚན་ 

༼༡༩༢༽ ཉིད་པ་ཡིན་པའི་ཕྱིར། རྩ་བར་འདོད་ན། ཐོགས་མེད་ཀྱི་རྒྱུད་བླའི་འགྲེལ་པར། དེ་ལ་དགྲ་བཅོམ་པ་དང༌། རང་སངས་རྒྱས་དང༌། དབང་ཐོབ་པའི་བྱང་ཆུབ་སེམས་དཔའ་རྣམས་ནི། ཉེ་བའི་ཉོན་མོངས་པ་ཐམས་ཅད་ཀྱི་རྟེན་དུ་གྱུར་པ་མ་རིག་པའི་བག་ཆགས་ཀྱིས་མ་སྤངས་པས་ནི། ཉོན་མོངས་པའི་དྲི་མ་དྲི་ང་བའི་བག་ཆགས་ཐམས་ཅད་དང་ལྡན་པའི་ཕྱིར། གཙང་བའི་ཕ་རོལ་ཏུ་ཕྱིན་པ་རབ་ཀྱི་མཐར་ཕྱིན་པ་མི་འཐོབ་བོ་ཞེས་དང༌། འབུམ་ཊཱིཀ་ལས། དགྲ་བཅོམ་པས་མ་རིག་པའི་བག་ཆགས་མ་སྤངས་ལ། དེ་མ་སྤངས་པས་ཉོན་མོངས་པ་ཐམས་ཅད་ཀྱི་བག་ཆགས་མ་སྤངས་སོ། །ཞེས་པ་དང་འགལ། གཞན་ཡང༌། འཕགས་པ་རབ་འབྱོར་དང༌། ཐེག་ཆེན་གྱི་མཐོང་ལམ་གཉིས་ཉོན་མོངས་པ་སྤངས་པར་ཆོས་མཚུངས་པའི་རྒྱུ་མཚན་གྱིས་མཐོང་ལམ་ལ་འདོམས་པའི་གདམས་ངག་དེ་འཕགས་པ་རབ་འབྱོར་གྱིས་འདོམས་པར་བཤད་པ་མི་འཐད་པར་ཐལ། བྱང་འཕགས་ ༼༡༩༣༽ ཀྱི་རྒྱུད་ལ་ཉོན་སྒྲིབ་ཡོད་པའི་ཕྱིར། འདོད་ན། ཉི་ཁྲི་སྣང་བར། ཅིའི་ཕྱིར། གནས་བརྟན་རབ་འབྱོར་གྱི་ཁ་ཉིད་ནས་སྟོན་པར་མཛད་ཅེ་ན། དེ་ནི་ཉོན་མོངས་པ་མེད་པའི་གནས་པའི་མཆོག་ཏུ་གྱུར་པ་ཉིད་ཀྱིས་ཉོན་མོངས་པ་དང་བྲལ་བའི་སྐལ་བ་མཉམ་པ་ལྷག་པའི་ཕྱིར་མཐོང་བའི་ལམ་དང་རྗེས་སུ་མཐུན་པའི་སྟོན་པ་པོ་ཉིད་ཡིན་པའི་ཕྱིར་རོ། །ཞེས་པ་དང་འགལ། གཉིས་པ་ལ། ཐལ་འགྱུར་གྱི་ལན་དང༌། ལུང་དོན་བཤད་པ་གཉིས། དང་པོ་ལ། ཉོན་སྒྲིབ་སྤངས་ན། ཤེས་སྒྲིབ་སྤངས་པས་ཁྱབ་པ་དང༌། དགྲ་བཅོམ་ཐོབ་ན་དེ་བཞིན་གཤེགས་པ་ཐོབ་པས་ཁྱབ་པ་ཐལ། སྒྲུབ་བྱེད་དེ་འཐད་པའི་ཕྱིར། གཉིས་པ་ལ། བྱང་འཕགས་ཀྱི་རྒྱུད་ཀྱི་ཉོན་མོངས་པ་ཆོས་ཅན། ཉོན་མོངས་ཀྱི་ཉེས་པ་བསྐྱེད་པར་ཐལ། ཉོན་མོངས་ཀྱི་དོན་བྱེད་ནུས་པའི་ཕྱིར་ཏེ། ཉོན་མོངས་པ་མཚན་ཉིད་པ་ཡིན་པའི་ཕྱིར། རྟགས་ཁས། ༼༡༩༤༽ གསུམ་པ་ལ། མོས་སྤྱོད་དུ་ཆོས་སྐུ་མེད་པ་དང༌། སྦྱོར་ལམ་དུ་སྐུ་དང་བཅས་པ་དང༌། མ་དག་སར་ཆོས་སྐུ་ཐོབ་པ་དང༌།

དག་པ་སར་ཆོས་སྐུ་རྫོགས་པར་ཡིན་པར་ཐལ། སྐུ་མེད་པ་དང་བཅས་དང་སྐུ་ཐོབ་པ་དང༌། སྐུ་ཡོངས་རྫོགས་དང༌། ཞེས་བཤད་པའི་ཕྱིར་རོ། །ཁྱབ་པ་ཁས། གཉིས་པ་ནི། ལུང་དང་པོའི་དོན། སྒྲིབ་པ་གཉིས་ཀྱི་བག་ཆགས་ཅིག་ཆར་དུ་སྤོང་བ་ལ་དགོངས། གཉིས་པའི་དོན་བྱང་སེམས་འཕགས་པས་ཉོན་མོངས་པ་ཆེད་དུ་གཉེར་ནས་མ་སྤངས་ཀྱང་ཉོན་མོངས་པའི་ཉེས་པ་མི་བསྐྱེད་པ་ལ་དགོངས། གསུམ་པའི་དོན་ནི། མོས་སྤྱོད་དུ་ང་རྒྱལ་མང་བ་བཤད་པ་ང་རྒྱལ་མཚན་ཉིད་པ་ཡོད་པ་དང༌། མ་དག་སར་ང་རྒྱལ་ཕྲ་མོ་ཡོད་པར་བཤད་པ་ནི། ང་རྒྱལ་གྱི་བག་ལ་ཉལ་རགས་པ་ལ་ང་རྒྱལ་གྱི་མིང་གིས་བཏགས་པ་ཡིན་ནོ། །ཡང་ཁ་ཅིག ཉན་རང་དགྲ་བཅོམ་པའི་སྤངས་རྟོགས་ཀྱི་རིགས་མཐའ་དག་ས་བརྒྱད་པ་ནས་རྫོགས་ཏེ། དེར་ཉོན་ ༼༡༩༥༽ སྒྲིབ་སྤངས་ཤིང་གང་ཟག་གི་བདག་མེད་རྟོགས་པ་མཐར་ཐུག་པའི་ཕྱིར་ཟེར། ཉོན་མོངས་པའི་བག་ཆགས་དེ་ཉོན་སྒྲིབ་མཚན་ཉིད་པ་ཡིན་ནམ་མ་ཡིན། །ཡིན་ན་ས་བརྒྱད་པ་ནས་ཉོན་སྒྲིབ་མ་སྤངས་པར་ཐལ། དེའི་ཕྱིར། ཁྱབ་སྟེ། དག་པ་ས་ལ་གནས་པའི་བྱང་ཆུབ་སེམས་དཔའ་ས་ཉོན་མོངས་པའི་བག་ཆགས་ཀྱི་དབང་གིས་གཞན་དོན་དུ་འཁོར་བར་སྐྱེ་བ་ལེན་དགོས་པའི་ཕྱིར། དེ་ཉོན་སྒྲིབ་མ་ཡིན་ན། བྱང་འཕགས་ཀྱི་རྒྱུད་ལ་ཉོན་སྒྲིབ་ཡོད་པ་དང་འགལ། གཞན་ཡང༌། ཨར་དང༌། ཉ་དབོན་ལ་སོགས་པའི་མཁས་པ་ཁ་ཅིག རྟོགས་པ་ས་དང་པོ་ནས་རྫོགས་ཏེ། དེར་གང་ཟག་གི་བདག་མེད་རྟོགས་པ་མཐར་ཐུག་པའི་ཕྱིར། སྤངས་པ་ས་བརྒྱད་པ་ནས་རྫོགས་སྟེ། དེར་ཉོན་སྒྲིབ་སྤང་པའི་ཕྱིར། ཟེར་བ་མི་འཐད་དེ། ཆོས་ཀྱི་བདག་མེད་རྟོགས་པ་མཐར་ཐུག་པའི་གང་ཟག་ཡིན་ན། ཤེས་སྒྲིབ་སྤངས་ ༼༡༩༦༽ པས་མ་ཁྱབ་པར་ཐལ་བ་དང༌། ཉོན་སྒྲིབ་དེ་རང་རྒྱུ་གང་ཟག་གི་བདག་ཏུ་འཛིན་པའི་རྩ་བ་ཅན་གྱི་སྒྲིབ་པ་མ་ཡིན་པར་ཐལ། གང་ཟག་གི་བདག་མེད་རྟོགས་པ་མཐར་ཐུག་ན་ཉོན་སྒྲིབ་སྤངས་པས་མ་ཁྱབ་པའི་ཕྱིར། ཡང༌། མཁན་ཆེན་པ་ན་རེ། སྤངས་རྟོགས་གཉིས་ཀ་ས་དང་པོ་ནས་རྫོགས་ཏེ།

ཐེག་དམན་དགྲ་བཅོམ་པ་དང༌། ས་དང་པོ་ལ་གནས་པའི་བྱང་སེམས་གཉིས་ཀས་འཁོར་བ་འཆིང་བྱེད་ཀྱི་ཉོན་མོངས་སྤངས། ཉོན་མོངས་པའི་བག་ལ་ཉལ་མ་སྤངས་པར་མཚུངས་པའི་ཕྱིར། ཞེས་པ་དང༌། དེ་གཉིས་ཀས་ཉོན་སྒྲིབ་སྤང་པ་མ་ཡིན་ཏེ། ཉོན་སྒྲིབ་ཀྱི་བག་ཆགས་ཡང་ཉོན་སྒྲིབ་མཚན་ཉིད་པ་ཡིན་པའི་ཕྱིར། ཟེར་བ་མི་འཐད་དེ། ཉན་ཐོས་དགྲ་བཅོམ་པས་གང་ཟག་གི་བདག་མེད་རྟོགས་པ་མཐར་ཐུག་པ་མ་ཡིན་པར་ཐལ་བ་དང༌། ཐེག་དམན་ལ་ཐར་པ་མཚན་ཉིད་པ་མེད་པར་ཐལ། ཉན་ཐོས་དགྲ་བཅོམ་པས་ཉོན་སྒྲིབ་ ༼༡༩༧༽ མ་སྤངས་པའི་ཕྱིར། ཞེས་པ་དང༌། གང་ཟག་གི་བདག་མེད་རྟོགས་ཟིན་རྒྱུན་ལྡན་དུ་བསྒོམ་པར་བྱེད་པའི་ཐེག་ཆེན་གྱི་བསྒོམ་ལམ་ཡོད་པར་ཐལ། ཐེག་ཆེན་བསྒོམ་ལམ་གང་ཟག་གི་བདག་མེད་རྟོགས་པ་མཐར་ཐུག་པའི་ཕྱིར་ཏེ། ཉོན་སྒྲིབ་མ་སྤངས་པའི་ཕྱིར། རྩ་བར་འདོད་ན། ཉན་ཐོས་ཀྱི་ལམ་ནི་བྱང་ཆུབ་སེམས་དཔས་ཡོངས་སུ་ཤེས་པར་བྱ་བ་ཡིན་གྱི། མངོན་དུ་བྱ་བ་ནི་མ་ཡིན་པས་བསྒོམ་པའི་ལམ་ནི་མ་བསྟན་ཏོ། །ཞེས་པ་དང་འགལ། གཉིས་པ་རང་ལུགས། དམན་ལམ་སྔོན་དུ་སོང་བ་དང༌། མ་སོང་བའི་དབང་དུ་བྱས་པ་གཉིས། དང་པོ་ནི། ཐེག་ཆེན་གྱི་ཚོགས་ལམ་ནས་ཀྱང་ཉན་རང་གི་སྤངས་རྟོགས་ཀྱི་རིགས་རྫོགས་པར་ཡོད་དེ། ཉན་ཐོས་དགྲ་བཅོམ་གྱི་རྟོགས་པ་སྔོན་དུ་སོང་བའི་ཐེག་ཆེན་ཚོགས་ལམ་པ་དེས་ཉོན་སྒྲིབ་ཟད་པར་སྤངས་ཤིང༌། གང་ཟག་གི་བདག་མེད་རྟོགས་པ་ ༼༡༩༨༽ མཐར་ཐུག་པའི་ཕྱིར། གཉིས་པ་ནི། ཐེག་ཆེན་གྱི་མཐོང་ལམ་སྡུག་བསྔལ་ཆོས་བཟོད་ནས་རྫོགས་ཏེ། སྡུག་བསྔལ་ཆོས་བཟོད་ལ་གནས་པའི་བྱང་སེམས་དང༌། ཐེག་དམན་དགྲ་བཅོམ་པ་གཉིས་ཉོན་སྒྲིབ་ཟད་པར་སྤངས་ཤིང༌། གང་ཟག་གི་བདག་མེད་རྟོགས་པ་མཐར་ཐུག་པར་མཚུངས་པའི་ཕྱིར་དང༌། མདོ་ལས། ཉན་ཐོས་དང༌། རང་སངས་རྒྱས་ཀྱི་ཤེས་པ་དང༌། སྤོང་བ་གང་ཡིན་པ་དེ་ནི། བྱང་ཆུབ་སེམས་དཔའ་ཆེན་པོ་མི་སྐྱེ་བའི་ཆོས་ལ་བཟོད་པ་ཐོབ་པའི་བཟོད་པའོ། །ཞེས་དང༌།

དེའི་འགྲེལ་པར། ཉི་ཁྲི་སྣང་བར། བཟོད་པ་དེ་ཡང་གང་ཞེ་ན། སྡུག་བསྔལ་ལ་ཆོས་ཤེས་པའི་བཟོད་པའོ། །ཞེས་གསུང་ངོ༌། །གསུམ་པ་ལ། ཁ་ཅིག སྡུག་བསྔལ་ཆོས་བཟོད་ལ་གནས་པའི་བྱང་ཆུབ་སེམས་དཔའ་རྒྱུད་ཀྱི་འགོག་པ་ཆོས་ཅན། ཉོན་སྒྲིབ་ཀྱི་ས་བོན་དངོས་སུ་སྤོང་བར་བྱེད་པའི་བར་ཆད་མེད་པ་ལ་སྔོན་སོང་ཡིན་པར་ཐལ། ཉོན་སྒྲིབ་ ༼༡༩༩༽ ཀྱིས་ས་བོན་སྤངས་པའི་འགོག་པ་ཡིན་པའི་ཕྱིར། ཞེས་དང༌། ཡང༌། ཐེག་ཆེན་གྱི་མཐོང་ལམ་སྡུག་བསྔལ་ཆོས་བཟོད་ཆོས་ཅན། གང་ཟག་གི་བདག་མེད་རྟོགས་ཟིན་སྒོམ་པར་བྱེད་པའི་ལམ་སྔོན་སོང་དུ་ཐལ། དེ་རྟོགས་པ་མཐར་ཐུག་པའི་མཁྱེན་པ་ཡིན་པའི་ཕྱིར་ཟེར། འོ་ན། དང་པོ་ལ། སྡུག་བསྔལ་ཆོས་བཟོད་ལ་གནས་པའི་བྱང་ཆུབ་སེམས་དཔའི་རྒྱུད་ཀྱི་འགོག་པ་ཆོས་ཅན། འཁོར་བ་འཆིང་བྱེད་ཀྱི་ཉོན་མོངས་ཀྱི་ས་བོན་སྤོང་བའི་བར་ཆད་མེད་ལམ་སྔོན་སོང་ཡིན་པར་ཐལ། དེ་སྤངས་པའི་འགོག་པ་ཡིན་པའི་ཕྱིར། གཉིས་པ་ལ། རྣམ་མཁྱེན་སྐད་ཅིག་དང་པོ་ཆོས་ཅན། ངོ་བོ་ཉིད་སྐུ་མངོན་སུམ་དུ་རྟོགས་ཟིན་རྒྱུན་ལྡན་དུ་བསྒོམ་པར་བྱེད་པའི་ལས་སྔོན་སོང་ཡིན་པར་ཐལ། དེ་རྟོགས་པ་མཐར་ཐུག་པའི་མཁྱེན་པ་ཡིན་པའི་ཕྱིར། གསུམ་པ་ལ་གསུམ་ལས། དང་པོ་སྨོན་ལམ་ ༼༢༠༠༽ རྫོགས་པའི་ཚད་མ། ཁ་ཅིག རང་གིས་བཏབ་པའི་སྨོན་ལམ་ཐམས་ཅད་འགྲུབ་པ་དེའི་ཚད་ཡིན་ཟེར། སྟོན་པ་ཤཱཀྱ་ཐུབ་པ་ཆོས་ཅན། རང་གིས་བཏབ་པའི་སྨོན་ལམ་ཐམས་ཅད་གྲུབ་པར་ཐལ། སྨོན་ལམ་རྫོགས་པའི་གང་ཟག་ཡིན་པའི་ཕྱིར། འདོད་ན། སེམས་ཅན་ཐམས་ཅད་སྡུག་བསྔལ་དང་བྲལ་ཟིན་པར་ཐལ། འདོད་པ་དེ་གང་ཞིག དེས་སེམས་ཅན་ཐམས་ཅད་སྡུག་བསྔལ་དང་བྲལ་བར་གྱུར་ཅིག་ཅེས་སྨོན་ལམ་བཏབ་པའི་ཕྱིར། དར་ཊཱིཀ་པ་ན་རེ། རང་ཉིད་གང་དུ་སངས་རྒྱས་པའི་ཞིང་དེར་མངོན་པར་ཤེས་པ་དང་མི་ལྡན་པའི་སེམས་ཅན་མེད་པར་མ་གྱུར་པ་དེ་སྲིད་དུ་སངས་མི་རྒྱ་བར་དམ་བཅས་པའི་དམ་བཅའི་གཞན་དོན་གྲུབ་པ་ལྟ་བུའོ། །ཟེར་ན།

སྟོན་པ་ཤཱཀྱ་ཐུབ་པ་དེ་སྨོན་ལམ་རྫོགས་པའི་གང་ཟག་མ་ཡིན་པར་ཐལ། སྟོན་པ་ཤཱཀྱ་ཐུབ་པའི་ཞིང་ཁམས་ན་མངོན་པར་ཤེས་པ་དང་མི་ལྡན་པའི་སེམས་ཅན་ཡོད་པའི་ཕྱིར། ཁྱབ་ ༼༢༠༡༽ པ་ཁས། རང་ལུགས། སྨོན་ལམ་གྱི་གཙོ་བོ་གཞན་དོན་དུ་རྫོགས་པའི་བྱང་ཆུབ་ཐོབ་པར་འདོད་པའི་དོན་གྲུབ་པ་སྨོན་ལམ་རྫོགས་པའི་ཚད་ཡིན་ཏེ། སྨོན་ལམ་གྱི་མཆོག་ཡོངས་སུ་རྫོགས་པ་ཉིད་ཀྱིས་དབུ་ཤིན་ཏུ་རྒྱས་པ་ཉིད། ཅེས་བཤད་པའི་ཕྱིར་རོ། །གཉིས་པ། སེམས་ཅན་སྨིན་པར་བྱ་བའི་ཚད་ལ། དགག་བཞག་སྤངས་གསུམ། དང་པོ་ལ་ཁ་ཅིག རང་གི་གདུལ་བྱ་སྒྲིབ་པ་སྤངས་རུང་དང་གཉེན་པོ་སྐྱེ་རུང་དུ་བྱས་པ་དེའི་ཚད་ཡིན། ཟེར་ན། འོ་ན། བྱང་སེམས་མཐོང་ལམ་པ་དེ་སེམས་ཅན་སྨིན་པར་བྱེད་པའི་གང་ཟག་དུ་ཐལ་ལོ། །ཡང༌། ཁ་ཅིག རང་གི་གདུལ་བྱ་སྒྲིབ་པ་དངོས་སུ་སྤང་རུང་དང༌། གཉེན་པོ་དངོས་སུ་སྐྱེ་རུང་དུ་བྱས་པ་དེའི་ཚད་ཡིན་ཟེར་བ་མི་འཐད་དེ། སྟོན་པ་ཤཱཀྱ་ཐུབ་པ། སེམས་ཅན་སྨིན་པར་བྱས་པའི་གང་ཟག་མ་ཡིན་པར་ཐལ་བའི་སྐྱོན་གནས་སོ། །ཁ་ཅིག སེམས་ ༼༢༠༢༽ ཅན་ཐམས་ཅད་ཡོངས་སུ་སྨིན་པར་བྱེད་པའི་ནུས་པ་མཐར་ཐུག་ཐོབ་པ་དེའི་ཚད་ཡིན། ཟེར་བ་མི་འཐད་དེ། དེ་འདྲའི་ནུས་པ་མཐར་ཐུག་གཞི་མ་གྲུབ་པའི་ཕྱིར་ཏེ། སེམས་ཅན་ཐམས་ཅད་སྦྱོར་ལམ་ལ་དངོས་སུ་འགོད་པའི་ནུས་པ་གཞི་མ་གྲུབ་པའི་ཕྱིར། རང་ལུགས། སྨིན་པའི་སེམས་ཅན་ངོས་བཟུང་བ་དང༌། དེ་ཉིད་སྨིན་པར་བྱས་པའི་ཚད་གཉིས། དང་པོ་ནི། སྒྲིབ་པ་དངོས་སུ་སྤང་རུང་དང༌། གཉེན་པོ་དངོས་སུ་སྐྱེ་རུང་གི་སྒོ་ནས་ཐེག་པ་རང་ལུགས་ཀྱི་སྦྱོར་ལམ་ཐོབ་པ་ནི། སྨིན་པའི་སེམས་ཅན་ཡིན་ལ། དེས་མཐོང་བསྒོམ་གྱི་རྟོགས་པའི་ཚེ། སྨིན་པ་གྲོལ་བའི་ལམ་ལ་གནས་པ་ཡིན། དེས་མི་སློབ་ལམ་གྱི་རྟོགས་པ་ཐོབ་པའི་ཚེ། གྲོལ་བ་མཐར་ཕྱིན་པའི་ལམ་ལ་གནས་པ་ཡིན་ནོ། །གཉིས་པ་ལ་མཁན་ཆེན་པ་ལྟར་ན། སྔོན་སློབ་པ་ལམ་གྱི་གནས་སྐབས་སུ་སེམས་ཅན་སྨིན་པར་བྱེད་པའི་ཕྲིན་ལས་ལ་གོམས་པར་བྱས་པའི་སྟོབས་ཀྱི་ནམ་

༼༢༠༣༽ ཞིག་སངས་རྒྱས་པའི་ཚེ། ཆོས་སྐུ་ལས་མ་གཡོས་བཞིན་དུ་སེམས་ཅན་འཁོར་དུ་མ་བསྡུས་པ་བསྡུས། བསྡུས་པ་སྨིན། སྨིན་པ་གྲོལ། གྲོལ་བ་རྣམས་མཐར་ཕྱིན་པའི་ལམ་ལ་འགོད་པའི་ནུས་པ་མཐར་ཐུག་ཐོབ་པ་ལ་བཞེད། ཊཱི་ཀས། རང་གི་སྐུ་དངོས་ཀྱི་གདུལ་བྱའི་སྒྲིབ་པ་དངོས་སུ་སྤོང་རུང་དང༌། གཉེན་པོ་དངོས་སུ་སྐྱེ་རུང་དུ་བྱས་པ། དེའི་ཚད་དུ་བྱས་པ་ལེགས་ཏེ། རྒྱན་ལས། ཇི་ལྟར་རྨ་དང་ཟས་ལ་དེ་དག་གི །གཟག་དང་སྤྱད་དུ་རུང་བས་སྨིན་འདོད་ལྟར། །དེ་བཞིན་རྟེན་འདིར་ཕྱོགས་གཉིས་ཞི་བ་དང༌། །དེ་བཞིན་སྤྱོད་པ་ཉིད་དུ་སྨིན་པ་བསྟན། །ཞེས་སོ། །ཡང༌། ཁ་ཅིག སྟོན་པ་ཤཱཀྱ་ཐུབ་པ་ལ་ཆོས་དངོས་སུ་ཉན་པའི་ལམ་མ་ཞུགས་ཀྱི་གང་ཟག་ཆོས་ཅན། སྒྲིབ་པ་དངོས་སུ་སྤང་རུང་དང༌། གཉེན་པོ་དངོས་སུ་སྐྱེ་རུང་དུ་ཐལ། སྟོན་པ་ཤཱཀྱ་ཐུབ་པའི་སྐུ་དངོས་ཀྱི་གདུལ་བྱ་ཡིན་པའི་ཕྱིར་ཏེ། ༼༢༠༤༽ དེ་ལ་ཆོས་དངོས་སུ་ཉན་པའི་གདུལ་བྱ་ཡིན་པའི་ཕྱིར། ཞེ་ན། འོ་ན། སྟོན་པ་ཤཱཀྱ་ཐུབ་པ་ལ་ཀླན་ཀ་ཚོལ་བའི་བསམ་པས་ཆོས་དངོས་སུ་ཉན་པའི་ཕྱི་རོལ་པའི་གང་ཟག་ཆོས་ཅན། དེར་ཐལ། དེའི་ཕྱིར། འདོད་ན། དེ་ལ་དད་ལྡན་གྱི་གང་ཟག་ཏུ་འགྱུར་རོ། །གསུམ་པ་ཞིང་སྦྱངས་པའི་ཚད་ནི། སངས་རྒྱས་ཀྱི་ཞིང་ཕུན་ཚོགས་འགྲུབ་པའི་རྒྱུ་དགེ་བའི་རྩ་བ་རྫོགས་པར་བསགས་པའི་སྟོབས་ཀྱིས་སངས་རྒྱས་རང་སྣང་ལ་སྣོད་བཅུད་ཀྱི། ཞིང་དག་པ་རབ་འབྱམས་འབའ་ཞིག་དུ་སྣང་བ་དེ་དེའི་ཚད་ཡིན་ཏེ། སེམས་ཅན་འཇིག་རྟེན་དེ་བཞིན་དུ། །སྣོད་ཀྱི་འཇིག་རྟེན་མ་དག་པ། །དེ་ལ་དག་པར་བསྒྲུབ་པ་ཡིས། །སངས་རྒྱས་ཞིང་ནི་དག་པ་ཉིད། །ཅེས་སོ། །དེ་ལ་ཁ་ཅིག མ་དག་པའི་ཤེས་བྱ་རྫོགས་པའི་སངས་རྒྱས་ལ་མི་སྣང་བར་ཐལ་བ་དང༌། དེ་སངས་རྒྱས་ལ་དག་པར་སྣང་བར་ཐལ། རྩ་བའི་དམ་བཅའ་དེའི་ཕྱིར། འདོད་ན། མ་དག་པའི་ཤེས་བྱ་གཞི་མ་གྲུབ་པ་དང་ ༼༢༠༥༽ མ་དག་པ་དག་པར་འགྱུར་རོ། །ཞེ་ན། རྫོགས་པའི་སངས་རྒྱས་ལ་མི་གསལ་བ་མི་སྣང་བ་དང༌།

མི་གསལ་བ་གསལ་བར་སྣང་བར་ཐལ། དེ་ལ་ཤེས་བྱ་ཐམས་ཅད་སྣང་བའི་ཕྱིར། འདོད་ན། མི་གསལ་བ་གཞི་མ་གྲུབ་པ་དང༌། མི་གསལ་བ་གསལ་བར་འགྱུར་རོ། །གཞན་ཡང༌། སློབ་ལམ་དུ་སྣོད་བཅུད་ཀྱི་ཞིང་དག་པ་རབ་འབྱམས་འབའ་ཞིག་དུ་བསྒོམ་པའི་ཞིང་དག་པའི་སྦྱོར་བ་དགོས་མེད་དུ་ཐལ། དེ་ལྟར་བསྒོམས་པ་ལ་བརྟེན་ནས་སྣོད་བཅུད་ཀྱི་ཞིང་དག་པ་རབ་འབྱམས་འབའ་ཞིག་དུ་སྣང་བའི་སངས་རྒྱས་གཞི་མ་གྲུབ་པའི་ཕྱིར་དང༌། རོ་ཐམས་ཅད་ཞིམ་པོའི་མཆོག་ཏུ་སྣང་བའི་སངས་རྒྱས་གཞི་མ་གྲུབ་པར་ཐལ། སྣོད་བཅུད་ཀྱི་ཞིང་དག་པ་རབ་འབྱམས་འབའ་ཞིག་དུ་སྣང་བའི་སངས་རྒྱས་གཞི་མ་གྲུབ་པའི་ཕྱིར། འདོད་ན། འདི་ལ་རོ་མི་ཞིམ་པ་རོ་མཆོག་སྣང༌། །ཞེས་པ་དང་འགལ། བཞི་པ་ལ། དགག་བཞག་གཉིས་ལས། དང་པོ་ནི། ཁ་ཅིག དམན་པའི་ ༼༢༠༦༽ མྱང་འདས་སྐབས་འདིར་བསྟན་གྱི་ཡང་དག་མཐའ་ཡིན་ཏེ། ཆོས་བཤེས་ཀྱིས་དེ་ལྟར་དུ་བཤད་པ་དང༌། འགྲེལ་ཆེན་ལས། ཡང་དག་པའི་མཐའ་མངོན་དུ་བྱེད་ཅིང༌། ཞེས་པ་ནི། དམན་པའི་མྱང་འདས་ཐོབ་པར་བྱེད་པའོ། །ཞེས་གསུངས་པའི་ཕྱིར་ཟེར། བྱང་སེམས་འཕགས་པས་རྫོགས་སྨིན་སྦྱངས་གསུམ་བྱས་ནས་དམན་པའི་མྱང་འདས་མངོན་དུ་བྱེད་པར་ཐལ། དེའི་ཕྱིར། ཁ་ཅིག ངོ་བོ་ཉིད་སྐུ་སྐབས་འདིར་བསྟན་གྱི་ཡང་དག་མཐའ་ཡིན་ཏེ། ཡང་དག་པ་ཉིད་ཀྱི་མཐའ་རྟོགས་པ་དང༌། བག་ཆགས་ཀྱི་འཚམས་སྦྱོར་བ་ཉིད་སྤངས་བ་ཅན་ཡིན། ཞེས་དང༌། འགྲེལ་ཆེན་ལས། དེ་བཞིན་གཤེགས་པའི་སྐུ་དེ་ཡང་དག་པའི་མཐའ་རབ་ཏུ་ཕྱེ་སྟེ། ཞེས་གསུངས་པའི་ཕྱིར་ཟེར། འོ་ན། བྱང་སེམས་འཕགས་པས་རྫོགས་སྨིན་སྦྱངས་གསུམ་མ་བྱས་པར་ཡང་དག་མཐའ་མངོན་དུ་བྱེད་པའི་ནུས་པ་མེད་པར་ཐལ། དམ་བཅའ་དེའི་ཕྱིར། འདོད་ན། ལོངས་སྐུས་བྱང་འཕགས་རྫོགས་ ༼༢༠༧༽ སྨིན་སྦྱངས་གསུམ་མ་བྱས་པར་ཡང་དག་མཐའ་མངོན་སུམ་ཅིག་ཅེས་པའི་མདོ། འདོམ་པ་ལ་དངོས་མེད་དུ་འགྱུར་རོ། །དར་ཊཱིཀ་པས། ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་དབྱིངས་འདིར་བསྟན་གྱི་ཡང་དག་མཐར་འདོད་པ་ཡང་དེ་ཉིད་ཀྱིས་ཁེགས་སོ། །རང་ལུགས།

ཆོས་ཉིད་དེ་བཞིན་ཉིད་དེ་འདིར་བསྟན་གྱི་ཡང་དག་མཐའ་ཡིན་ཏེ། ཡང་དག་པའི་མཐའ་མངོན་དུ་ནི་མི་བྱའོ། །ཞེས་པའི་མདོའི་དོན་འཆད་པ་ལ། དེ་ཁོ་ན་ཉིད་མངོན་སུམ་དུ་མི་བྱེད་པའི་རྟེན་ཅན་ཞེས་དང༌། གནས་སྐབས་ཐམས་ཅད་དུ་དེ་བཞིན་ཉིད་གོམས་ཀྱང་དེ་མངོན་དུ་མི་བྱེད་ཅེས་བྱ་བ་དེ་བཞིན་ཉིད་དང༌། ཞེས་དང༌། དབུས་མཐར། སྟོང་པ་ཉིད་ནི་མངོན་བསྡུ་ན། །དེ་བཞིན་ཉིད་དང་ཡང་དག་མཐའ། །མཚན་མ་མེད་དང་དོན་དམ་དང༌། །ཆོས་ཀྱི་དབྱིངས་ནི་རྣམ་གྲངས་སོ། །ཞེས་སོ། །ལྔ་པ་ལ། ཁ་ཅིག ཡང་དག་མཐའ་ལ་རྩེ་གཅིག་ཏུ་མཉམ་ ༼༢༠༨༽ པར་བཞག་པ་དེའི་ཚད་དུ་བཞེད་པ་མི་འཐད་དེ། སྟོང་ཉིད་ལ་རྩེ་གཅིག་ཏུ་མཉམ་པར་བཞག་པའི་བྱང་སེམས་མཐོང་ལམ་པ་ཆོས་ཅན། ཡང་དག་མཐའ་མངོན་དུ་བྱས་པའི་གང་ཟག་དུ་ཐལ། ཡང་དག་མཐའ་ལ་རྩེ་གཅིག་ཏུ་མཉམ་པར་བཞག་པའི་གང་ཟག་ཡིན་པའི་ཕྱིར་ཏེ། ཆོས་ཉིད་ལ་རྩེ་གཅིག་ཏུ་མཉམ་པར་བཞག་པའི་གང་ཟག་ཡིན་པའི་ཕྱིར། འདོད་ན། རྫོགས་སྨིན་སྦྱངས་གསུམ་བྱས་པར་ཐལ་ལོ། །རང་ལུགས་ཆོས་ཉིད་དེ་བཞིན་ཉིད་ལ་སྤང་བ་མེད་པའི་ཚུལ་གྱིས་དུས་རྟག་ཏུ་མཉམ་པར་བཞག་པ་དེའི་ཚད་ཡིན་ཏེ། ཐུགས་ནི་ཆོས་རྣམས་ཐམས་ཅད་ལ། །རྩེ་གཅིག་ཕྱིར་ན་མཉམ་པ་ཉིད། །ཅེས་གསུངས་སོ། །དེ་ལ་ཁ་ཅིག རྒྱུན་མཐའ་ལ་གནས་པའི་བྱང་སེམས་ཆོས་ཅན། ཡང་དག་མཐའ་མངོན་དུ་བྱས་པར་ཐལ། ཆོས་ཉིད་དེ་བཞིན་ཉིད་ལ་དུས་རྟག་ཏུ་མཉམ་པར་བཞག་པའི་གང་ཟག་ཡིན་པའི་ཕྱིར་ཏེ། དེ་ལ་མཉམ་པར་ 

༼༢༠༩༽ བཞག་པའི་གང་ཟག་གང་ཞིག དེ་ལས་ལྡང་བའི་དུས་མི་སྲིད་པའི་ཕྱིར། ཞེ་ན། ཐུགས་མཉམ་པར་མ་བཞག་པ་མི་མངའ་བ་དེ་སངས་རྒྱས་ཀྱི་མ་འདྲེས་པའི་ཡོན་ཏན་མ་ཡིན་པར་ཐལ། རྒྱུན་མཐའ་ལ་གནས་པའི་བྱང་ཆུབ་སེམས་དཔའ་དེ་ཆོས་ཉིད་ལ་དུས་རྟག་ཏུ་མཉམ་པར་བཞག་པའི་གང་ཟག་ཡིན་པའི་ཕྱིར། བཞི་པ་དགོངས་འགྲེལ་ལ། གཞུང་གི་འགྲེལ་དང༌། འགྲེལ་པ་ཅན་གྱི་དཀའ་བའི་གནས་ལ་དཔྱད་པ། ངག་དོན་དང་གསུམ། དང་པོ་ནི། ཉན་ཐོས་ཞི་བ་ཚོལ་རྣམས། །ཞེས་སོགས་ཀྱི་སྐབས་སུ། ཡུལ་ཁྱད་པར་ཅན་ལ་མཆོད་པར་བརྗོད་ནས། དངོས་བརྒྱད་དོན་བདུན་བཅུ་དང་བཅས་པ་བརྗོད་བྱར་བྱས་པའི་བསྟན་བཅོས་རྩོམ་པ་ལ་དགོས་པ་ཉིང་དགོས་ཇི་ལྟར་ཡོད་སྙམ་ན་རྒྱན་ལ་འཇུག་པའི་གེགས་ལོག་རྟོག་མངོན་འགྱུར་བ་བཞི་བསལ་ནས། རྒྱན་གྱི་གདུལ་བྱ་རྒྱན་ལ་ཐོས་བསམ་བསྒོམ་གསུམ་གྱིས་འཇུག་ ༼༢༡༠༽ པའི་ཆེད་དུ་དགོས་འགྲེལ་གྱི་ངག་འདི་གསུངས་པ་ཡིན་ནོ། །གཉིས་པ་ནི། ཐེག་ཆེན་གྱི་མཐོང་ལམ་ཆོས་ཅན། ལམ་ཤེས་ཡིན་ཏེ། ཐེག་པ་གསུམ་གྱི་ལམ་གྱི་བསྐྱེད་རྫོགས་ལ་མཁས་པའི་ཤེས་རབ་དང༌། རྫོགས་སྨིན་སྦྱང་གསུམ་མ་བྱས་པར་ཡང་དག་མཐའ་མངོན་དུ་མི་བྱེད་པའི་མཁས་གཉིས་དང་ལྡན་པའི་ཐེག་ཆེན་འཕགས་པའི་མཁྱེན་པ་ཡིན་པའི་ཕྱིར། དེ་ཡང་ཅུང་ཟད་བཤད་ན། མངོན་པའི་རྟོགས་པའི་རྒྱན་ཆོས་ཅན། རྟོགས་ལྡན་མཁས་པ་རྣམས་ཀྱིས་འཇུག་པར་བྱ་བ་མ་ཡིན་ཏེ། བརྗོད་བྱ་མེད་པའི་ཚིག་ཡིན་པའི་ཕྱིར། དཔེར་ན། སྨྱོན་པའི་ངག་བཞིན་ནོ། །ཞེས་པའི་ལོག་རྟོག་བསལ་ནས། དངོས་བརྒྱད་དོན་བདུན་བཅུ་དང་བཅས་པ་བརྒྱན་གྱི་བརྗོད་བྱར་ཤེས་པའི་ཕྱིར་དུ། རྣམ་པ་ཐམས་ཅད་མཁྱེན་པ་ཉིད་ལས། ཞེས་པའི་ཚིག་རྐང་གཉིས་འགྲེལ་པ་དང་བཅས་པ་གསུངས། ཡང་དེ་ཆོས་ཅན། སྔ་མ་དེ་མ་ཡིན་ཏེ། དགོས་པ་མེད་པའི་ཚིག་ཡིན་པའི་ ༼༢༡༡༽ ཕྱིར། དཔེར་ན། བྱ་རོག་སོ་རྟོག་གི་བསྟན་བཅོས་བཞིན་ནོ། །ཞེས་པའི་ལོག་རྟོག་བསལ་ནས། རྒྱན་ལ་ཐོས་བསམ་བྱས་པ་ལ་བརྟེན་ནས་དངོས་བརྒྱད་དོན་བདུན་བཅུ་དང་བཅས་པ་བདེ་བླག་ཏུ་རྟོགས་པའི་ཤེས་རབ་དེ་རྒྱན་གྱི་དགོས་པ་ཡིན་ནོ། །ཞེས་འཆད་པ་ནི་བདེ་བླག་ཏུ་ནི།

ཞེས་སོགས་ཚིག་རྐང་གཉིས་འགྲེལ་པ་དང་བཅས་པ་གསུངས། དེ་ཆོས་ཅན། སྔ་མ་དེ་མ་ཡིན་ཏེ། གནས་སྐབས་ཀྱི་དགོས་པ་ཙམ་ཡོད་ཀྱང་ཉིང་དགོས་མེད་པའི་ཚིག་ཡིན་པའི་ཕྱིར། དཔེར་ན། ཀླ་ཀློའི་མ་བག་མར་ལེན་པའི་བསྟན་བཅོས་བཞིན་ནོ། །ཞེས་པའི་ལོག་རྟོག་བསལ་ནས། རྒྱན་ལ་ཐོས་བསམ་སྒོམ་གསུམ་བྱས་པ་ལ་བརྟེན་ནས་ཐོབ་པའི་རྣམ་མཁྱེན། རྒྱན་གྱི་ཉིང་དགོས་ཡིན་ཞེས་འཆད་པ་ནི། གཞན་གྱིས་མྱོང་བ་མ་ཡིན་ཏེ། ཞེས་སོགས་ཤླཽ་ཀ་གཅིག་འགྲེལ་པ་དང་བཅས་པ་གསུངས། དེ་ཆོས་ཅན། སྔ་མ་དེ་མ་ཡིན་ ༼༢༡༢༽ ཏེ། ཁྱོད་དང་ཁྱོད་ཀྱི་ཉིང་དགོས་གཉིས་ལ་འབྲེལ་པ་མེད་པའི་ཕྱིར། དཔེར་ན། འཇོག་པོའི་གཙུག་རྒྱན་གྱི་ནོར་བུ་ལེན་པའི་མན་ངག་བཞིན་ནོ། །ཞེས་པའི་ལོག་རྟོག་བསལ་ནས། རྒྱན་དང་རྒྱན་གྱི་ཉིང་དགོས་ལ་ཐབས་དང་ཐབས་བྱུང་གི་འབྲེལ་པ་ཡོད་ཚུལ་རྩ་བའི་ཤུགས་ལ་གནས་པ། འགྲེལ་པ་དངོས་སུ་འཆད་པ་ནི། བརྗོད་པར་བྱེད་ལ་ཞེས་སོགས་ཀྱི་བསྟན། དེ་ཡང་རྩ་བར་འགྲེལ་པ་ཡོངས་སུ་དངོས་སུ་མི་འཆད་པ་ལ་རྒྱུ་མཚན་ཡོད་དེ། བརྗོད་བྱ་སོགས་གསུམ་དངོས་སུ་བསྟན་པས་འགྲེལ་པ་ཤུགས་ལ་གོ་ནུས་པའི་ཕྱིར། བསྟན་བཅོས་དང་ནི་དགོས་པའི་དོན། །འགྲེལ་པའི་གཞི་ནི་གཉིས་ལ་གནས། །དེར་བསྟན་འདུས་པ་དེའི་ཕྱིར་རོ། །དགོས་པ་ལོགས་ཤིག་མ་བསྟན་ཏོ། །འབྲེལ་པ་སྟོན་པར་བྱེད་པའི་སྐུ། །དངོས་སུ་ཡོད་པ་མ་ཡིན་ཡང༌། །འོན་ཀྱང་དེ་ནི་རྣམ་དཔྱད་ལས། །དོན་གྱི་གོ་བར་བསྟན་པ་ཡིན། །ཞེས་སོ། །གཉིས་པ་ལ། སྤྱིར་ངག་ཙམ་ལ་ཡོད་པའི་དགོས་འགྲེལ་ངག་ལ་ཡོད་པའི་ ༼༢༡༣༽ བསྟན་བཅོས་ལུས་ལ་ཡོད་པའི་དགོས་སོགས་ཆོས་བཞི། གཞུང་གི་བསྟན་ཚུལ་དང་བཞི། དང་པོ་ནི། སྤྱིར་བརྗོད་བྱེད་ཀྱི་ངག་དོན་མཐུན་ཡིན་ན། དགོས་སོགས་ཆོས་བཞི་དང་ལྡན་པས་ཁྱབ་སྟེ། དཔེར་ན། བུམ་པར་ཆུ་ལོན་ཅིག་ཅེས་པའི་ངག་ལ་མཚོན་ན། བུམ་པ་ཆུ་དང་བཅས་པ་དེའི་བརྗོད་བྱ། ངག་དེ་ལ་བརྟེན་ནས་བུམ་པར་ཆུ་ལེན་དགོས་པར་ཤེས་པ་དེའི་དགོས་པ་བུམ་པ་ཆུ་དང་བཅས་པ་ཐོབ་སྟེ།

སྐྱེས་བུའི་བཏུང་བ་སོགས་ཀྱི་བྱ་བ་བྱེད་པ་དེའི་ཉིང་དགོས། འབྲེལ་པ་སྤྱི་དང་མཐུན་ནོ། །གཉིས་པ་དགོས་འབྲེལ་གྱི་ངག་ལ་ཡོད་པའི་དགོས་སོགས་ཆོས་བཞི་ནི། རྣམ་པ་ཐམས་ཅད་མཁྱེན་ཉིད་ལམ། །ཞེས་སོགས་ཀྱི་གཞུང་འདི་ཡང༌། བརྗོད་བྱར་དགོས་པ། ཉིང་དགོས་འབྲེལ་པ་བཞི་དང་ལྡན་ཏེ། དང་པོ་ནི་བསྟན་བཅོས་ལུས་ཀྱི་དགོས་སོགས་ཆོས་བཞི་ལྟ་བུའོ། །གཉིས་པ་ནི། ངག་འདི་ལ་བརྟེན་ནས། རྒྱན་ལ་དགོས་སོགས་ཆོས་བཞི་མེད་དམ་སྙམ་ ༼༢༡༤༽ པའི་ལོག་རྟོག་བསལ་ནས། ཆོས་བཞི་ཡོད་པར་ཤེས་པ་ལྟ་བུ། གསུམ་པ་ནི། རྒྱན་གྱི་གདུལ་བྱ་རྒྱན་ལ་དགོས་སོགས་ཆོས་བཞི་ཡོད་པར་ཤེས་ཏེ། རྒྱན་ལ་ཐོས་བསམ་བསྒོམ་གསུམ་གྱི་འཇུག་པ་ལྟ་བུ། འགྲེལ་པ་སྤྱི་དང་མཐུན། གསུམ་པ་ལ་བཞི་ལས། དང་པོ། རྒྱན་གྱི་བརྗོད་བྱའི་མཚན་ཉིད། རྒྱན་གྱི་བཤད་བྱར་གྱུར་པའི་ཚིག་དོན་གང་རུང་གིས་བསྡུས་པའི་ཆོས། དབྱེ་ན། ཚིག་དང་དོན་གྱི་བརྗོད་བྱ་གཉིས། དང་པོ་ནི། ཤེར་ཕྱིན་གྱི་མདོ་ལྟ་བུ། གཉིས་པ་དངོས་བརྒྱད་དོན་བདུན་བཅུ་ལྟ་བུའོ། །གནས་སྐབས་ཀྱི་དགོས་པའི་མཚན་ཉིད། རྒྱན་ལ་ཐོས་བསམ་སྒོམ་གསུམ་ཅི་རིགས་པ་བྱས་པ་ལ་བརྟེན་ནས། ཐོབ་པའི་རྒྱན་གྱི་གནས་སྐབས་ཀྱི་འབྲས་བུ། མཚན་གཞི། རྒྱན་ལ་ཐོས་བསམ་བསྒོམ་གསུམ་བྱས་པ་ལ་བརྟེན་ནས་དངོས་བརྒྱད་དོན་བདུན་བཅུ་དང་བཅས་པ་བདེ་བླག་ཏུ་རྟོགས་པའི་ཤེས་རབ་ལྟ་བུ། ངོ་བོ་ཉིང་དགོས་ཀྱི་མཚན་ཉིད། ༼༢༡༥༽ དེ་ལ་ཐོས་བསམ་སྒོམ་གསུམ་བྱས་པ་ལ་བརྟེན་ནས་ཐོབ་པའི་མཐར་ཐུག་གི་འབྲས་བུ། མཚན་གཞི། དེ་ལ་ཐོས་བསམ་བྱས་པ་ལ་བརྟེན་ནས་ཐོབ་པའི་རྣམ་མཁྱེན་ལྟ་བུའོ། །རྒྱན་གྱི་ཉིང་དགོས་རྒྱན་ལ་འབྲེལ་བའི་མཚན་ཉིད། དེས་དེ་ལ་ཕན་བཏགས་པའི་སྟོབས་ཀྱིས་རྒྱན་བཀག་ན་དེའི་ཉིང་དགོས་ཁེགས་དགོས་པ། རིགས་འདྲའི་དཔེ་ནི། དུ་བ་མེ་ལ་འབྲེལ་པ་ལྟ་བུ། བཞི་པ་ནི། ཚིག་དང་པོ་གཉིས་ཀྱིས་བརྗོད་བྱ། དེ་ནས་བཞི་ཡིས་ཉིང་དགོས། དེ་ནས་གཉིས་ཀྱིས་དགོས་པ་བསྟན།

འབྲེལ་བ་ཤུགས་ལ་བསྟན་ཏེ། དང་པོ་གསུམ་དངོས་སུ་བསྟན་པས་རྒྱན་དང་རྒྱན་གྱི་ཉིང་དགོས་ལ་ཐབས་ཐབས་བྱུང་གི་འབྲེལ་པ་ཡོད་པར་དོན་གྱི་གོ་ནུས་པའི་ཕྱིར། ཇི་སྐད་དུ། བསྟན་བཅོས་དང་ནི་དགོས་པའི་དོན། །ཞེས་སོགས་སོ། །གསུམ་པ་ནི། མངོན་པར་རྟོགས་པའི་རྒྱན་ཆོས་ཅན། ཁྱོད་ལ་དགོས་སོགས་ཆོས་བཞི་དང་མི་ལྡན་པའི་ ༼༢༡༦༽ སྐྱོན་མེད་དེ། དངོས་བརྒྱད་དོན་བདུན་བཅུ་དང་བཅས་པ་བརྗོད་བྱ། དེ་ལ་ཐོས་བསམ་བྱས་པ་ལས། ཐོབ་པའི་ཤེས་རབ་དགོས་པ། དེ་ལ་བརྩོན་ནས་ཐོབ་པའི་རྣམ་མཁྱེན་ཉིང་དགོས། དེས་ཕན་བཏགས་སྟོབས་ཀྱིས་དེའི་ཉིད་དགོས་བཤད་དགོས་པའི་འབྲེལ་པ་བཞི་དང་ལྡན་པའི་ཕྱིར། གསུམ་པ་བསྟན་བཅོས་ཀྱི་བརྗོད་བྱ་མངོན་རྟོགས་བཤད་པ་ལ། ལུས་རྣམ་བཞག་པ་དང༌། ཡན་ལག་རྒྱས་བཤད་གཉིས། དང་པོ་ནི། ཤེས་རབ་ཕ་རོལ་ཕྱིན་པ་ནི། །ཞེས་སྐབས་སུ། གཉིས་ཀྱི། དང་པོ་ལ། བཤད་བྱ་ཤེར་ཕྱིན་གྱི་མཐའ་དཔྱད་པ་དང༌། འཆད་བྱེད་དངོས་བརྒྱད་ཀྱི་མཐའ་དཔྱད་པ་གཉིས། དང་པོ་ལ། མཚོན་པར་བྱེད་པའི་མཚན་ཉིད། མཚོན་བྱའི་སྒྲ་བཤད། མཚན་གཞིའི་དབྱེ་བ། དངོས་བཏགས་ཀྱི་ཁྱད་པར་དང་བཞི། དང་པོ་ནི། ཆོས་རབ་ཏུ་རྣམ་འབྱེད། སྲིད་ཞིའི་ཕ་རོལ་ཏུ་སོན་པ་མཐར་ཐུག་པའི་བློ། གཉིས་པ་ནི། ཇི་ལྟ་ཇི་སྙེད་ཀྱི་ཆོས་རབ་ཏུ་ ༼༢༡༧༽ རྣམ་པར་འབྱེད་པས་ན་ཤེས་རབ། སྤངས་རྟོགས་མཐར་ཐུག་པའི་སངས་རྒྱས་ནི་སོ་སོའི་སྐྱེ་བོ་ལ་ལྟོས་ཏེ། ཕ་རོལ་ཡིན་ལ། དེ་ཉིད་དུ་སོན་པས་ན་ཕ་རོལ་ཏུ་ཕྱིན་པ་ཞེས་བྱ་སྟེ། འཇུག་འགྲེལ་དུ། ཕ་རོལ་ནི་ཉོན་མོངས་པ་དང་ཤེས་བྱའི་སྒྲིབ་པ་མ་ལུས་པ་སྤངས་བ་མངའ་བའི་རང་བཞིན་སངས་རྒྱས་ཡིན་ལ། ཕྱིན་པ་ནི་དེར་སོན་པའོ། །ཞེས་སོ། །གསུམ་པ་ལ། མཚན་གཞི་ལ་དོགས་གཅོད་དང༌། དབྱེ་བ་དངོས་བཤད་པ་གཉིས། དང་པོ་ལ། ཁ་ཅིག ཐེག་དམན་གྱི་རྒྱུད་ལ་ཤེར་ཕྱིན་ཡོད་དེ། གང་ཟག་གི་བདག་མེད་མངོན་སུམ་དུ་རྟོགས་པའི་ཆོས་རབ་ཏུ་རྣམ་འབྱེད་ཀྱི་བློ་ཡོད་པའི་ཕྱིར་དང༌།

མདོ་ལས། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་བཤད་པས་སོ་ཟེར། ཐེག་དམན་གྱི་ལམ་དེ་ཐབས་ཤེས་ཁྱད་པར་ཅན་གཉིས་དང་ལྡན་པའི་ལམ་ཡིན་པར་ཐལ། ༼༢༡༨༽ ཁས་ལེན་རྟགས། འདོད་ན། སྡུད་པ་ལས། ཐབས་མེད་ཤེས་རབ་བྲལ་བ་ཉན་ཐོས་ཉིད་དུ་ལྟུང༌། །ཞེས་དང༌། སྲིད་དང་ཞི་བར་ལྟུང་བའི་ཕྱིར། །རྟོགས་པ་དམན་པ་ཉིད་དང་ནི། །ཞེས་དང༌། བཤད་སྦྱར་ལས། བསེ་རུ་ལྟ་བུ་རྣམས་ལ་ནི། །ཕ་རོལ་ཕྱིན་དྲུག་མིང་ཡང་མེད། །བཅོམ་ལྡན་ཉག་ཅིག་ཕ་རོལ་ཕྱིན། །དྲུག་གི་སྤྱི་ལ་བཞུགས་པ་ལགས། །ཞེས་སོ། །ཁ་ཅིག ཐེག་དམན་ལ་མེད་ཀྱང༌། བྱང་སེམས་ཀྱི་རྒྱུད་ལ་ཤེར་ཕྱིན་མཚན་ཉིད་པ་ཡོད་དེ། དེའི་རྒྱུད་ལ་ཕྱིན་དྲུག་ངོ་བོ་ཇི་ལྟ་བ་བཞིན་དུ་ཉམས་སུ་ལེན་པའི་ཉམས་ལེན་ཡོད་པའི་ཕྱིར་ཏེ། གོ་སྒྲུབ་ཡོད་པའི་ཕྱིར། ཁྱབ་སྟེ། དེ་དག་སོ་སོར་སྦྱིན་ལ་སོགས། །ཞེས་སོ། །ཡང་དེའི་རྒྱུད་ལ་དེ་ཡོད་དེ། དེའི་རྒྱུད་ལ་སངས་རྒྱས་ཀྱི་ལམ་ཡོད་པའི་ཕྱིར། ཁྱབ་སྟེ། སངས་རྒྱས་ཉིད་ཀྱི་ལམ་ལ། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བཅུ་སྟེ། ཞེས་སོ། །ཡང་དེའི་རྒྱུད་ལ་དེ་ ༼༢༡༩༽ ཡོད་དེ། དུས་གསུམ་བདེན་མེད་དུ་རྟོགས་པའི་ཤེས་རབ་ཡོད་པའི་ཕྱིར། ཁྱབ་སྟེ། མདོ་ལས། གང་ཚེ་འདུས་བྱས་འདུས་མ་བྱས་དང་དཀར་ནག་ཆོས། །ཤེས་རབ་ཀྱི་ནི་བཤིག་ན་རྡུལ་ཙམ་མི་དམིགས་ཚེ། །འཇིག་རྟེན་དག་ན་ཤེས་རབ་ཕ་རོལ་ཕྱིན་གྲངས་འགྲོ། །ཞེས་དང༌། དུས་རྣམས་མཉམ་པ་ཉིད་ཤེས་ཕྱིར། །ཤེས་རབ་ཕ་རོལ་ཕྱིན་པར་འདོད། །ཅེས་དང༌། འཇུག་པར། སྦྱིན་པ་སྦྱིན་བྱ་ལེན་པོ་གཏོང་པོས་སྟོང༌། །འཇིག་རྟེན་འདས་ཀྱི་ཕ་རོལ་ཕྱིན་ཅེས་བྱ། །ཞེས་བཤད་པས་སོ་ཟེར། ལམ་ཤེར་ཕྱིན་ཡིན་ན་ཤེར་ཕྱིན་ཡིན་དགོས་པར་ཐལ། ཁས་ལེན་རྟགས། འདོད་མི་ནུས་ཏེ། གཞུང་ལམ་གཉིས་ཤེར་ཕྱིན་བཏགས་པ་པ་ཡིན་པར་འགྲེལ་ཆེན་ལས་བཤད་པའི་ཕྱིར། བཀའ་བརྒྱད་སྟོང་པ་ཆོས་ཅན།

ཆོས་སྐུར་ཐལ། རྒྱུ་མཐུན་གྱི་ཆོས་སྐུ་ཡིན་པའི་ཕྱིར། ཟབ་མོ་སྟོང་པ་ཉིད་བརྗོད་ ༼༢༢༠༽ བྱར་སྟོན་པའི་མདོ་ཡིན་པའི་ཕྱིར། ཁྱབ་སྟེ། རྒྱུད་བླར། ཆོས་སྐུ་རྣམ་གཉིས་ཤེས་བྱ་སྟེ། །ཆོས་དབྱིངས་ཤིན་ཏུ་དྲི་མེད་དང༌། །དེ་ཡི་རྒྱུ་མཐུན་ཟབ་པ་དང༌། །སྣ་ཚོགས་ཚུལ་ནི་སྟོན་པའོ། །ཞེས་སོ། །སྒྲུབ་བྱེད་རྣམས་ལ་རིམ་བཞིན། སློབ་ལམ་ན་མཁྱེན་གསུམ་ཡོད་པར་ཐལ། དེ་ངོ་བོ་ཇི་ལྟ་བ་བཞིན་དུ་ཉམས་སུ་ལེན་པའི་ཉམས་ལེན་ཡོད་པའི་ཕྱིར་ཏེ། རྣམ་རྫོགས་སྦྱོར་བ་ཡོད་པའི་ཕྱིར། ཁྱབ་སྟེ། ཐམས་ཅད་མཁྱེན་པ་ཉིད་གསུམ་བསྒོམ་པར་བྱེད་པས་རྣམ་པ་ཀུན་མངོན་པར་རྫོགས་པར་རྟོགས་པ། ཞེས་སོ། །ཕྱིར་མི་འོང་གི་སྙོམས་འཇུག་དག་པ་བ་ཆོས་ཅན། འདས་ལམ་དུ་ཐལ། འཕགས་རྒྱུད་ཀྱི་སྙོམས་འཇུག་ཡིན་པའི་ཕྱིར། ཁྱབ་སྟེ། འཇིག་རྟེན་ལས་འདས་པའི་ལམ་ལ་བསམ་གཏན་བཞི་དང༌། ཞེས་སོ། །རྒྱུན་མཐའི་ཡེ་ཤེས་ཆོས་ཅན། སངས་རྒྱས་ཀྱི་ས་ཡིན་པར་ཐལ། འདས་པ་ས་དགུ་ ༼༢༢༡༽ འདས་པ་ལས་བྱུང་བའི་ཐེག་ཆེན་གྱི་མཁྱེན་པ་ཡིན་པའི་ཕྱིར། ཁྱབ་སྟེ། ས་དགུ་འདས་ནས་ཡེ་ཤེས་ནི། །གང་གིས་སངས་རྒྱས་སར་གནས་པ། །ཞེས་སོ། །ཁྱབ་པ་རྣམས་རིམ་བཞིན་ཁས། གཉིས་པ་ལ། གཞུང་ལམ་འབྲས་བུའི་ཤེར་ཕྱིན་དང་གསུམ། དང་པོའི་མཚན་ཉིད། ཤེར་ཕྱིན་བརྗོད་བྱར་སྟོན་པའི་ལེགས་བཤད། མཚན་གཞི་བཀའ་དང་དེའི་དགོངས་འགྲེལ་གྱི་བསྟན་བཅོས་སོ། །གཉིས་པ་ལ། མཚན་གཞི་དང༌། མཚན་ཉིད་གཉིས། དང་པོ་ལ། ཁ་ཅིག ཐེག་ཆེན་གྱི་སློབ་ལམ་བཞི་དང་ལམ་ཤེར་ཕྱིན་ཡིན་ཏེ། འབྲས་བུའི་ཤེར་ཕྱིན་ཐོབ་པར་བྱེད་པའི་ཐར་ལམ་ཡིན་པའི་ཕྱིར། ཟེར་བ་མི་འཐད་དེ། ཚོགས་སྦྱོར་གཉིས་ལམ་ཤེར་ཕྱིན་མ་ཡིན་ཏེ། ལམ་ཤེར་ཕྱིན་ལ་མཐོང་ལམ་གྱི་རྟོགས་པ་ཐོབ་པ་ཅིག་དགོས་པའི་ཕྱིར་ཏེ། འགྲེལ་ཆེན་ལས། མཐོང་བ་ལ་སོགས་པའི་མཚན་ཉིད་ ༼༢༢༢༽ ཅན་གྱི་ལམ་ལ་ཡང༌། ཞེས་སོ། །བསྒྲུབ་བྱེད་ཀྱང་མི་འཐད་དེ། ཐེག་དམན་གྱི་མཐོང་ལམ་ཡང་དེར་ཐལ།

དེའི་ཕྱིར། དེས་ན། ཐེག་ཆེན་གྱི་མཐོང་ལམ་དང་བསྒོམ་ལམ་མཚན་གཞིར་འཐད་དོ། །གཉིས་པ་ནི། འབྲས་བུ་ཤེར་ཕྱིན་དུ་བགྲོད་པར་བྱེད་པའི་ཐེག་ཆེན་སློབ་པ་འཕགས་པའི་མངོན་རྟོགས། གསུམ་པའི་མཚན་ཉིད། ལམ་ཤེར་ཕྱིན་བསྒོམས་སྟོབས་ཀྱིས་ཐོབ་པའི་མཐར་ཐུག་གི་ཡེ་ཤེས། བཞི་པ་ལ། མཁས་པ་སྔ་མའི་ལུགས། བརྗོད་པ་མི་འཐད་པའི་ཆ་དགག་པ། རང་ལུགས་བཞག་པ་དང་གསུམ། དང་པོ་ལ། འབྲས་བུ་ཤེར་ཕྱིན་ཤེར་ཕྱིན་མཚན་ཉིད་པར་འདོད་པའི། ལམ་ཤེར་ཕྱིན་དེར་འདོད་པའི། འབྲས་ལམ་གཉིས་ཀ་དེར་འདོད་པའི་ལུགས་དང་གསུམ། དང་པོ་ནི། ཕྱོགས་གླང་དང༌། སློབ་དཔོན། དཔལ་ལྡན་ཟླ་གྲགས་རྣམས་ཀྱི་བཞེད་པ་ཡིན་ཏེ། ཤེས་བྱེད་རིམ་བཞིན། བརྒྱད་སྟོང་དོན་བསྡུས་སུ། ཤེས་རབ་ཕ་རོལ་ཕྱིན་ ༼༢༢༣༽ གཉིས་མེད། །ཡེ་ཤེས་དེ་ནི་དེ་བཞིན་གཤེགས། །བསྒྲུབ་བྱའི་དོན་དེ་དང་ལྡན་པས། །གཞུང་ལམ་དག་ལ་དེ་སྒྲས་བཏགས། །ཞེས་དང༌། འགྲེལ་ཆེན་ལས། དེ་ལ་སངས་རྒྱས་བཅོམ་ལྡན་འདས་ཀྱི་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་ནི་དངོས་ཡིན་ལ། དེ་ཐོབ་པ་དང་རྗེས་སུ་མཐུན་པ་ཉིད་ཀྱིས་ན་ཚིག་དང་ངག་གི་ཚོགས་ཀྱི་གཞུང་དང་མཐོང་བ་ལ་སོགས་པ་མཚན་ཉིད་ཅན་གྱི་ལམ་ལ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ནི་བཏགས་པའོ། །ཞེས་དང༌། འཇུག་འགྲེལ་ལས། ཕ་རོལ་ནི། ཞེས་སོགས་བཤད་པས་སོ། །གཉིས་པ་ནི། འབུམ་ཊཱིཀ་མཁན་པོ་ན་རེ། རྡོ་རྗེ་ལྟ་བུའི་ཏིང་ངེ་འཛིན་གྱིས་བསྡུས་པའི་རྣམ་པར་མི་རྟོག་པའི་ཡེ་ཤེས་ཁོ་ན་ཤེར་ཕྱིན་མཚན་ཉིད་པ་ཡིན་གྱི། ཚོགས་སྦྱོར་རྗེས་ཐོབ་ཀྱི་མཁྱེན་པ་མེ་ལོང་ལྟ་བུའི་ཡེ་ཤེས་ལ་སོགས་པ་ནི་བཏགས་པ་བར་བཞེད་དེ། ཡུམ་གསུམ་གནོད་འཇོམས་ལས། ཤེས་རབ་ཀྱི་ཕ་རོལ་ཏུ་ ༼༢༢༤༽ ཕྱིན་པ་ཞེས་བྱ་བ་ནི། དེ་ལ་དོན་དམ་པ་སྨོན་པ་དང༌། བརྩོན་འགྲུས་བརྩམ་པ་དང༌། ཉོན་མོངས་པ་དང༌། ལས་དང༌། སྡུག་བསྔལ་དང༌། འཁོར་བ་དང༌། རྣམ་པར་རྟོག་པ་དང༌། ཡོན་ཏན་དང༌། ཤེས་པར་བྱ་བ་དང༌། རྣམ་པ་འདི་དགུའི་ཕ་རོལ་ཏུ་སོང་བའི་ཕྱིར།

འཇིག་རྟེན་ལས་འདས་པའི་ཡེ་ཤེས་རྣམ་པར་མི་རྟོག་པ་རྡོ་རྗེ་ལྟ་བུའི་ཏིང་ངེ་འཛིན་གྱིས་བསྡུས་པ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱའོ། །དེ་ནས་དེའི་རྗེས་ལ་ཐོབ་པ་རྣམ་པར་རྟོག་པ་དང་བཅས་པ་དང༌། རྣམ་པར་མི་རྟོག་པའི་ཡེ་ཤེས་མེ་ལོང་ལྟ་བུ་དང༌། མཉམ་པ་ཉིད་དང༌། སོ་སོར་རྟོག་པ་དང༌། བྱ་བ་གྲུབ་པའི་ཡེ་ཤེས་རྣམས་ཀྱང་དེའི་རྒྱུ་ལས་བྱུང་བའི་ཕྱིར། འབྲས་བུ་ལ་རྒྱུར་བཏགས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པར་བཏགས་སོ། །ཞེས་སོ། །ཤཱནྟི་པ་ན་རེ། ས་བཅུའི་མཉམ་བཞག་རྣམ་པར་མི་རྟོག་པའི་ཡེ་ཤེས་ཁོ་ན་ཤེར་ཕྱིན་ཡིན་ཅིང༌། འབྲས་བུ་ཤེར་ཕྱིན་དང་སོ་སྐྱེའི་མངོན་རྟོགས་ནི་ཤེར་ཕྱིན་ ༼༢༢༥༽ བཏགས་པ་བར་བཞེད་དེ། དག་ལྡན་ལས། སྦྱོར་བའི་ལམ་ཅིའི་ཕྱིར་ཤེར་ཕྱིན་ཞེས་བྱ་ཞེ་ན། དེའི་རྒྱུའི་ཕྱིར་རོ། །ཆོས་སྐུ་འཕྲིན་ལས་དང་བཅས་པ་ལ། ཅིའི་ཕྱིར་ཤེར་ཕྱིན་ཞེས་བྱ་ཞེ་ན། དེའི་འབྲས་བུ་ཡིན་པའི་ཕྱིར། འདིར་ཤེས་རབ་ཕ་རོལ་ཕྱིན་པ་ནི། །རྣམ་པར་མི་རྟོག་ཡེ་ཤེས་ཏེ། །རྣམ་པར་གཡེང་བའི་རྣམ་པར་རྟོག་པ་ས་བཅུའི་གཉེན་པོ་ཞེས་གསུངས། གསུམ་པ་ནི། འཕགས་པས་མཁྱེན་པ་གསུམ་ཀ་ཤེར་ཕྱིན་མཚན་ཉིད་པ་བཞེད་དེ། ཉི་སྣང་ལས། འཕགས་པའི་གང་ཟག་ཐམས་ཅད་ཀྱི་དབང་དུ་མཛད་ནས་ཐམས་ཅད་མཁྱེན་པ་ཉིད་གསུམ་གྱི་ཐུན་མོང་མ་ཡིན་པའི་ཡོན་ཏན་ཉེ་བར་དགོད་པ་སྔོན་དུ་འགྲོ་བའི་སྒོ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ། །ཞེས་སོ། །སངས་རྒྱས་ཡེ་ཤེས་ཞབས་ན་རེ། ཐེག་ཆེན་གྱི་ལམ་ལྔ་ཀ་ཤེར་ཕྱིན་མཚན་ཉིད་པ་ཡིན་པར་བཞེད་དེ། དེའི་འགྲེལ་པར། དེ་ལ་ 

༼༢༢༦༽ ཤེས་རབ་ནི་ཆོས་རབ་ཏུ་རྣམ་པར་འབྱེད་པ་ཡིན་ལ། ཕ་རོལ་ཏུ་ཕྱིན་པ་ནི། མོས་པས་སྤྱོད་པ་ན། ཆོས་ཐམས་ཅད་བདེན་པར་ཡིད་ཆེས་པ་ཡིན་ལ། རབ་ཏུ་དགའ་བ་ལ་སོགས་པ་ནི་རྣམ་པར་རྟོག་པས་དབེན་པ་ཡིན་ནོ། །ཞེས་སོ། །གཉིས་པ་ནི། ལུགས་ཕྱི་མ་གཉིས་མི་འཐད་དེ། སྔར་མཚན་གཞིའི་སྐབས་སུ་དགག་པ་བརྗོད་ཟིན་པའི་ཕྱིར། གསུམ་པ་ལ། ཤེར་ཕྱིན་གྱི་སྒྲ་འཇུག་ཚུལ་སྤྱིར་བསྟན་པ་དང༌། དངོས་བཏགས་ཀྱི་ཁྱད་པར་ལ་དཔྱད་པ་གཉིས། དང་པོ་ལ། བདག་མེད་རྟོགས་པའི་ལམ་ཙམ་ལ་ཤེར་ཕྱིན་དུ་བཤད་ཚུལ། ཆོས་ཀྱི་བདག་མེད་རྟོགས་པའི་ཡེ་ཤེས་ལ་བཤད་ཚུལ། སྤངས་རྟོགས་མཐར་ཐུག་པའི་ཡེ་ཤེས་ལ་བཤད་ཚུལ་དང་གསུམ། ཉན་ཐོས་ཀྱི་ས་ལ་སློབ་པ་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་སོགས་དང༌། སྡུད་པ་ལས། རྒྱལ་བ་འདས་དང་མ་བྱོན་ཕྱོགས་བཅུར་གང་བཞུགས་པ། །ཀུན་ལམ ༼༢༢༧༽ ཕ་རོལ་ཕྱིན་པ་འདི་ཡིན་གཞན་མ་ཡིན། །ཞེས་པ་ལྟར་རོ། །གཉིས་པ་ནི། ཆོས་རྣམས་རང་བཞིན་མེད་པར་ཡོངས་སུ་ཤེས་གྱུར་པ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །ཞེས་དང༌། གང་ཚེ་འདུས་བྱས་ཞེས་པ་ནས། ནམ་མཁའ་གང་ལ་ཅུང་ཟད་མི་གནས་དེ་དང་འདྲ། །ཞེས་དང༌། ཆོས་རྣམས་ཐམས་ཅད་རང་བཞིན་དག་ཅིང་ཡོངས་དག་པར། །བྱང་ཆུབ་སེམས་དཔའ་ཤེས་རབ་ཕ་རོལ་ཕྱིན་ལྟ་ན། །བྱེད་པ་པོ་ཡང་མི་དམིགས་ཆོས་ཀུན་མི་དམིགས་ཏེ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །ཞེས་དང༌། དུས་རྣམས་མཉམ་པ་ཉིད་ཤེས་ཕྱིར། །ཤེས་རབ་ཕ་རོལ་ཕྱིན་པར་འདོད། །ཅེས་པ་ལྟར་རོ། །གསུམ་པ་ནི། སྔར་དྲངས་པའི་བརྒྱད་སྟོང་འགྲེལ་ཆེན་སོགས་ལས་བཤད་པ་ལྟར་རོ། །དེས་ན། དང་པོ་ནི། བདག་མེད་ལ་བློ་ཁ་མ་ཕྱོགས་པའི་འཇིག་རྟེན་ཕལ་པའི་བློ་ལས་མཆོག་གམ་ཕ་རོལ་ཏུ་ཕྱིན་པས་ན་ ༼༢༢༨༽ ཕ་རོལ་ཏུ་ཕྱིན་པའི་སྒྲས་སྨྲོས། གཉིས་པ་ནི། ཉན་རང་གི་བློ་ལས་མཆོག་གམ་ཕ་རོལ་ཏུ་ཕྱིན་པས་ན་དེའི་སྒྲས་སྨྲོས་སོ། །གསུམ་པ་ནི།

འབྲས་བུ་ཤེར་ཕྱིན་ཤེར་ཕྱིན་མཚན་ཉིད་པ་ཡིན་ཞིང༌། གཞུང་ལམ་གཉིས་བཏགས་པ་བ་ཡིན་ཏེ། དེའི་མིང་གིས་འདོགས་པའི་རྒྱུ་མཚན། བཏགས་པའི་དགོས་པ། དངོས་ལ་གནོད་བྱེད་ཀྱི་ཆོས་གསུམ་ཚང་བའི་ཕྱིར། དང་པོ་གྲུབ་སྟེ། གཞུང་ཤེར་ཕྱིན་ཤེར་ཕྱིན་གྱི་བརྗོད་བྱེད་དང༌། ལམ་ཤེར་ཕྱིན་ཤེར་ཕྱིན་ཐོབ་པར་བྱེད་པའི་རྒྱུ་ཡིན་པའི་ཕྱིར། གཉིས་པ་གྲུབ་སྟེ། ཤེར་ཕྱིན་དོན་གཉེར་གྱི་གང་ཟག་གིས་གཞུང་ཤེར་ཕྱིན་ལ་ཐོས་བསམ་དང༌། ལམ་ཤེར་ཕྱིན་ལ་ཉམས་ལེན་བྱེད་དགོས་པ་ཤེས་པའི་ཆེད་ཡོད་པའི་ཕྱིར། གསུམ་པ་གྲུབ་སྟེ། སྤངས་རྟོགས་མཐར་ཐུག་པའི་ཤེས་རབ་མ་ཐོབ་པའི་ཕྱིར། གལ་ཏེ་བྱང་འཕགས་ཀྱི་རྒྱུད་ལ་རང་རྒྱུད་ཀྱི་སྦྱིན་པ་བླ་མེད་བྱང་ཆུབ་ཏུ་འཁྲིད་པར་བྱེད་པའི་ལམ་ལ་རྩོམ་པ་མེད་པ་ཐལ། དེའི་ ༼༢༢༩༽ རྒྱུད་ལ་ཤེར་ཕྱིན་མེད་པའི་ཕྱིར། ཁྱབ་སྟེ། སྡུད་པར། དམུས་ལོང་སྨིག་བུ་མེད་པ་བྱེ་བ་ཕྲག་ཁྲིག་རྣམས། །ལམ་ཡང་མི་ཤེས་གྲོང་ཁྱེར་འཇུག་པར་ག་ལ་ནུས། །ཤེས་རབ་མེད་ན་མིག་མེད་ཕ་རོལ་ཕྱིན་ལྔ་འདིས། །སྨིག་བུ་མེད་པས་བྱང་ཆུབ་རེག་པར་ནུས་མ་ཡིན། །ཞེས་གསུངས་པའི་ཕྱིར་ཟེར། སྐྱོན་མེད་དེ། ལུང་དེ་ནི་བླ་མེད་བྱང་ཆུབ་བགྲོད་པ་ལ་ཆོས་ཀྱི་བདག་མེད་རྟོགས་པའི་ཤེས་རབ་ཀྱིས་ཟིན་དགོས་པ་ཙམ་ལ་དགོངས་པའི་ཕྱིར། གཉིས་པ་དངོས་བརྒྱད་ཀྱི་མཐའ་དཔྱད་པ་ལ། སོ་སོའི་རང་བཞིན། གྲངས་ངེས་པ་གོ་རིམ་ངེས་པ། བཟློས་སྐྱོན་སྤང་བ་དང་བཞི། དང་པོ་ལ། མཁྱེན་གསུམ། སྦྱོར་བཞི། འབྲས་བུ་ཆོས་སྐུ་བཤད་པ་དང་གསུམ། དང་པོ་ལ། ལོ་ཆེན་ན་རེ། གཞི་གང་ཟག་གི་བདག་མེད་ཙམ་མངོན་སུམ་དུ་རྟོགས་པའི་མཁྱེན་པ་གཞི་ཤེས་ཀྱི་མཚན་ཉིད། དབྱེ་ན། ༼༢༣༠༽ ཐེག་པ་གསུམ་ཀའི་རྒྱུད་ལ་ཡོད་པ་གསུམ། ལམ་བདེན་པའི་སྐྱེ་མཆེད་ཙམ་མངོན་སུམ་དུ་རྟོགས་པའི་ཡེ་ཤེས། ལམ་ཤེས་ཀྱི་མཚན་ཉིད། དབྱེ་ན། བྱང་སེམས་དང༌། སངས་རྒྱས་ཀྱི་རྒྱུད་ལ་ཡོད་པ་གཉིས། བདེན་གཉིས་ཀྱི་རྣམ་པ་མ་ལུས་པ་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས་དེ་ཡང་སངས་རྒྱས་ཀྱི་ས་ན་མཁྱེན་པ་གསུམ་སྦྲུལ་མགོའི་གདེང་ཀ་ལྟར་ངོ་བོ་ཐ་དད་པའི་ཚུལ་གྱིས་ཡོད་དེ།

སངས་རྒྱས་སའི་གཞི་ཤེས་ངེས་གཞི་ཤེས་ཀྱི་ལམ་དང་རྣམ་པ་མི་ཤེས། ལམ་ཤེས་ཀྱིས་གཞི་ལམ་གཉིས་ཤེས་ཀྱང༌། རྣམ་པ་མི་ཤེས། རྣམ་མཁྱེན་གྱིས་གསུམ་ཀ་ཤེས་ཀྱང་གཞི་ཤེས་པའི་ཆ་ནས་གཞི་ཤེས་སུ་མི་འཇོག ལམ་ཤེས་པའི་ཆ་ནས་ལམ་ཤེས་སུ་མི་འཇོག རྣམ་པ་མཁྱེན་པའི་ཆ་ནས་རྣམ་མཁྱེན་དུ་འཇོག་པ་ཡིན་ནོ། །དཔེར་ན། ཚིག་གསུམ་རིམ་གྱིས་ནོས་པའི་དགེ་སློང་གི་རྒྱུད་ལ་སྡོམ་པ་གསུམ་ཀ་ཡོད་ཀྱང༌། དགེ་བསྙེན་གྱི་སྡོམ་པ་དང་ལྡན་པའི་ཆ་ནས་དགེ་ ༼༢༣༡༽ བསྙེན་དུ་མི་འཇོག དགེ་ཚུལ་གྱི་སྡོམ་པ་དང་ལྡན་པའི་ཆ་ནས་དགེ་ཚུལ་དུ་མི་འཇོག དགེ་སློང་གི་སྡོམ་པ་དང་ལྡན་པའི་ཆ་ནས་དགེ་སློང་དུ་འཇོག་པ་བཞིན་ནོ་ཟེར། སངས་རྒྱས་སའི་གཞི་ཤེས་ཆོས་ཅན། ཤེས་བྱ་ཐམས་ཅད་མངོན་སུམ་དུ་རྟོགས་པ་ལ་སྒྲིབ་བྱེད་ཀྱི་དྲི་མ་ཟད་པར་སྤངས་པའི་མཁྱེན་པ་མ་ཡིན་པར་ཐལ། ཤེས་བྱ་ཐམས་ཅད་མངོན་སུམ་དུ་རྟོགས་པའི་མཁྱེན་པ་མ་ཡིན་པའི་ཕྱིར། སངས་རྒྱས་ཀྱི་ས་ན་ཉོན་སྒྲིབ་སྤངས་པའི་སྤངས་པ་ཉི་ཚེ་བ་ཡོད་པར་ཐལ། ཁས་ལེན་རྟགས། བུ་ན་རེ། གཞི་ཤེས་ཡིན་ན། ཐེག་དམན་གྱི་མངོན་རྟོགས་ཡིན་དགོས། ལམ་ཤེས་ཡིན་ན། བྱང་སེམས་ཀྱི་མངོན་རྟོགས་ཡིན་དགོས་ཏེ། མདོ་ལས། རབ་འབྱོར་གྱི་གསོལ་པ། མཁྱེན་པ་གསུམ་ལ་བྱེ་བྲག་དང་ཁྱད་པར་ཅི་ཞིག་མཆིས། བཅོམ་ལྡན་འདས་ཀྱིས་བཀའ་སྩལ་པ། རབ་འབྱོར་ཐམས་ཅད་ཤེས་པ་ཉིད་ནི་ཉན་ཐོས་དང་ ༼༢༣༢༽ རང་སངས་རྒྱས་རྣམས་ཀྱི་ཡིན་ནོ། །ལམ་ཤེས་པ་ཉིད་ནི་བྱང་ཆུབ་སེམས་དཔའ་རྣམས་ཀྱི་ཡིན་ནོ། །ཞེས་དང༌། ཉན་ཐོས་ཞི་བ་ཚོལ་རྣམས་ཀུན་ཤེས་ཉིད་ཀྱི་ཉེར་ཞིར་ཁྲིད་མཛད་གང་ཡིན་དང༌། །འགྲོ་ལ་ཕན་པར་བྱེད་རྣམས་ལམ་ཤེས་ཉིད་ཀྱིས་ཅེས་དང༌། ཉན་ཐོས་ལ་སོགས་མཐོང་བའི་ལམ། །དེ་འདྲ་ཀུན་ཤེས་ཉིད་དུ་འདོད། །བྱང་ཆུབ་སེམས་དཔའ་མཁས་རྣམས་ཀྱི། །ལམ་ཤེས་ཉིད་ནི་དེ་འདྲར་བཤད། །ཅེས་ཟེར་ན། དང་ཞེས་བྱ་བའི་སྒྲས་བསྡུས་པར། ལམ་ཤེས་པ་བ་ཉིད་ལ་སོགས་པ་སྔར་བཤད་པ་དག་ཀྱང་ཡིན་ཏེ།

ཞེས་པའི་གཞུང་དེ་རྣམ་པ་མཁྱེན་ཉིད་དང༌། ཅེས་པའི་སྒྲས། སངས་རྒྱས་ཀྱི་ས་ན་མཁྱེན་པ་སྔ་མ་གཉིས་ཡོད་པར་བསྟན་པ་མི་འཐད་པར་ཐལ་བ་དང༌། སྐབས་གསུམ་པའི་བསྟན་བྱའི་གཙོ་བོར་གྱུར་པའི་གཞི་ཤེས་ཡིན་ན། གཞི་ཤེས་མ་ཡིན་དགོས་པར་ཐལ། ཁས་ལེན་རྟགས། མཁྱེན་གསུམ་ཐོས་བསམ་གྱིས་གཏན་ལ་ཕབ་པའི་སྒོ་ནས་ཉམས་སུ་བླངས་པ་དོན་མེད་པར་ཐལ། དེ་ལྟར་ཉམས་སུ་བླངས་པ་ལ་བརྟེན་ནས་འབྲས་ ༼༢༣༣༽ བུའི་དུས་སུ་མཁྱེན་གསུམ་མཐར་ཐུག་ཐོགས་པ་མེད་པའི་ཕྱིར། རྟགས་ཁས། ཁ་ཅིག ཚོགས་སྦྱོར་གྱི་གནས་སྐབས་ན་མཁྱེན་གསུམ་ཡོད་དེ། གཞི་ལམ་རྣམ་གསུམ་བདེན་པའི་སྐྱེ་མེད་དུ་རྟོགས་པའི་མཁྱེན་པ་ཡོད་པའི་ཕྱིར་ཟེར། ཚོགས་སྦྱོར་ན་མཐོང་ལམ་བསྒོམ་ཡོད་པར་ཐལ། གནས་ལུགས་ཀྱི་དོན་མཐོང་བ་དང་བསྒོམ་པའི་མཁྱེན་པ་ཡོད་པའི་ཕྱིར། དར་ཊཱིཀ་པ་ན་རེ། རྣམ་མཁྱེན། ལམ་ཤེས་གཞི་ཤེས་གསུམ་གྱི་མཚན་ཉིད་རིམ་བཞིན། སེམས་བསྐྱེད་ལ་སོགས་པའི་ཆོས་བཅུ་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས། རང་རྒྱུད་ལྡན་གྱི་གང་ཟག་དེའི་རྒྱུད་ཀྱི་སྟོང་ཉིད་མངོན་སུམ་དུ་རྟོགས་པའི་ཤེས་རབ་ཀྱིས་ཟིན་པའི་ཐེག་པ་ཆེན་པོའི་གང་ཟག་གི་མངོན་རྟོགས་དང༌། རང་རྒྱུད་ལྡན་གྱི་གང་ཟག་དེའི་རྒྱུད་ཀྱི་གང་ཟག་གི་བདག་མེད་མངོན་སུམ་དུ་རྟོགས་པའི་ཤེས་རབ་ཀྱིས་ཟིན་པའི་ཡེ་ཤེས་གང་ཞིག ཉན་ཐོས་ཀྱི་མངོན་རྟོགས་ཀྱི་རིགས་སུ་གནས་ ༼༢༣༤༽ པ་ཞེས་དང༌། མོས་བསྔོ་རྗེས་སུ་ཡི་རང་རྟོགས་པར་འདོད་པ་ནི་ནང་འགལ་ཏེ། ས་གཉིས་པའི་མོས་པ་བསྒོམ་ལམ་ཆོས་ཅན། ལམ་ཤེས་ཀྱི་མཚན་ཉིད་དེར་ཐལ། ལམ་ཤེས་ཡིན་པའི་ཕྱིར། འདོད་ན། ཁྱོད་རྒྱུ་ལྡན་གྱི་གང་ཟག་གི་རྒྱུད་ལ་སྟོང་ཉིད་མངོན་སུམ་དུ་རྟོགས་པའི་ཤེས་རབ་ཡོད་པར་ཐལ། དེ་ཡང་འདོད་ན། མོས་པ་བསྒོམ་ལམ་དང༌། སྟོང་ཉིད་མངོན་སུམ་དུ་རྟོགས་པའི་གཞི་མཐུན་ཡོད་པར་འགྱུར་རོ། །མཚན་ཉིད་གསུམ་པ་ནི། ཉན་ཐོས་ཀྱི་བསྒོམ་ལམ་རྗེས་ཐོབ་ཡེ་ཤེས་ཆོས་ཅན།

མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། རྟོག་པ་ཡིན་པ་དང་འགལ་ལོ། །གཉིས་པ་རང་ལུགས། གཞི་གང་ཟག་གི་བདག་མེད་པར་མངོན་སུམ་དུ་རྟོགས་པའི་འཕགས་རྒྱུད་ཀྱི་མཁྱེན་པ། དབྱེ་ན། སྲིད་ཞི་ལ་མི་གནས་པའི་གཞི་ཤེས་སོགས་དྲུག ལམ་གསུམ་བདེན་པའི་རང་བཞིན་མེད་པར་མངོན་སུམ་དུ་རྟོགས་པའི་ཐེག་ཆེན་འཕགས་པའི་ ༼༢༣༥༽ མཁྱེན་པ། དབྱེ་ན། ཉན་ཐོས། རང་རྒྱལ། ཐེག་ཆེན་གྱི་ལམ། ཤེས་པའི་ལམ་ཤེས་དང་གསུམ། ངོ་བོ་རྒྱུ་འབྲས་ཀྱིས་བསྡུས་པའི་ཆོས་མ་ལུས་པ་མངོན་སུམ་དུ་རྟོགས་པ་མཐར་ཐུག་གི་ཡེ་ཤེས། དབྱེ་ན། ཇི་ལྟ་བ་དང༌། ཇི་སྙེད་པ་མཁྱེན་པའི་རྣམ་མཁྱེན་གཉིས། མཚན་ཉིད་རིམ་བཞིན། ཆོས་ཉིད་དེ་བཞིན་ཉིད་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས། ཆོས་ཅན་ཇི་སྙེད་པ་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས་སོ། །གཉིས་པ་སྦྱོར་བཞི་ལ། མཁྱེན་གསུམ་གྱི་རྣམ་པར་བསྡུས་ནས་བསྒོམ་པའི་སེམས་དཔའི་རྣལ་འབྱོར། རྣམ་རྫོགས་སྦྱོར་བའི་མཚན་ཉིད། དབྱེ་ན། རང་བཞིན་གྱི་སྦྱོར་བ་ལྔ། གནས་སྐབས་ཀྱི་སྦྱོར་བ་བཅོ་ལྔའོ། །མཁྱེན་གསུམ་གྱི་རྣམ་པ་བསྡུས་ནས་བསྒོམ་པ་ཚོགས་ལམ་ཆེན་པོ་ལས་རབ་ཏུ་གྱུར་པའི་སེམས་དཔའི་རྣལ་འབྱོར། རྩེ་སྦྱོར་གྱི་མཚན་ཉིད། དབྱེ་ན་སྦྱོར་ལམ་རྩེ་ ༼༢༣༦༽ སྦྱོར་སོགས་བཞི། མཐར་གྱིས་པའི་སྦྱོར་བའི་མཚན་ཉིད། འཕགས་པ་ལྟར་ན། མཁྱེན་གསུམ་གྱི་རྣམ་པ་རིམ་ཅན་དུ་བསྒོམ་པའི་སེམས་དཔའི་རྣལ་འབྱོར། སློབ་དཔོན་ལྟར་ན། རྩེ་སྦྱོར་གྱི་རྟོགས་པ་སྔོན་དུ་སོང་བའི་སྒོ་ནས་མཁྱེན་གསུམ་གྱི་རྣམ་པ་རིམ་ཅན་དུ་བསྒོམ་པའི་སེམས་དཔའི་རྣལ་འབྱོར། དབྱེ་ན། ཕར་ཕྱིན་དྲུག་རྗེས་སུ་དྲན་པའི། རྗེས་དྲན་དྲུག་རྗེས་སུ་དྲན་པའི། དངོས་མེད་ངོ་བོ་ཉིད་དུ་རྟོགས་པའི་མཐར་གྱིས་སྦྱོར་བ་དང་བཅུ་གསུམ། ས་མཚམས། འཕགས་པ་ལྟར་ན། མཐར་གྱིས་པའི་བྱ་བ་ཚོགས་ལམ། དེའི་བསླབ་པ་སྦྱོར་ལམ། དེའི་བསྒྲུབ་པ་འཕགས་ལམ་ན་ཡོད་པར་བཞེད།

སློབ་དཔོན་ལྟར་ན། དང་པོ་སྦྱོར་ལམ། གཉིས་པ་མཐོང་ལམ། གསུམ་པ་བསྒོམ་ལམ་ན་ཡོད་པར་བཞེད། མཁྱེན་གསུམ་གྱི་རྣམ་པ་དུས་སྐད་ཅིག་མ་ཅིག་ལ་བསྒོམ་པར་བྱེད་པའི་སེམས་དཔའི་རྣལ་འབྱོར་མཐར་ཐུག སྐད་ཅིག་མའི་སྦྱོར་བའི་མཚན་ཉིད། དབྱེ་ན། རྣམ་པར་ ༼༢༣༧༽ སྨིན་པ་མ་ཡིན་པའི་རྣམ་པར་སྨིན་པའོ། །མཚན་ཉིད་མེད་པའི། གཉིས་སུ་མེད་པའི་སྐད་ཅིག་མའི་སྦྱོར་བ་དང་བཞི། ས་མཚམས། ལོ་ཆེན། ས་བདུན་པ་ནས་བཅུ་པའི་བར་དུ་ཡོད་པར་བཞེད། ཁ་ཅིག ས་བཅུ་པ་ན་ཡོད་ཀྱང༌། རྒྱུན་མཐའི་ཡེ་ཤེས་ཀྱིས་མ་ཁྱབ་སྟེ། སྐད་ཅིག་མའི་སྦྱོར་བའི་སྐད་ཅིག་མ་དེ་བྱ་རྫོགས་ཀྱི་སྐད་ཅིག་མ་ཡིན་པར་སློབ་དཔོན་ཆོས་བཤེས་ཀྱི་བཤད་པའི་ཕྱིར་ཟེར། སྐད་ཅིག་མའི་སྦྱོར་བ་དང་མཐར་གྱིས་པའི་སྦྱོར་བའི་གཞི་མཐུན་ཡོད་པར་ཐལ། སྐད་ཅིག་མའི་སྦྱོར་བ་དེ་སྐད་ཅིག་སྔ་ཕྱིའི་རྒྱུན་དང་བཅས་པའི་སྦྱོར་བ་ཡིན་པའི་ཕྱིར། སྐད་ཅིག་མའི་སྦྱོར་བ་སྐད་ཅིག་མ་དང་པོ་ཆོས་ཅན། རང་འབྲས་ཆོས་སྐུའི་དངོས་རྒྱུ་ཡིན་པར་ཐལ། སྐད་ཅིག་མའི་སྦྱོར་བ་ཡིན་པའི་ཕྱིར། རྟགས་ཁས། ཁྱབ་སྟེ། སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པའི་སྐད་ཅིག་མ་གཉིས་པ་ལ་ཆོས་ཀྱི་སྐུ་མངོན་ ༼༢༣༨༽ པར་རྫོགས་པ་བྱང་ཆུབ་པ་ཡིན་ཏེ། ཞེས་སོ། །རང་ལུགས། རྒྱུན་མཐའ་ཁོ་ན་ན་ཡོད། གསུམ་པ་འབྲས་བུ་ཆོས་སྐུའི་མཚན་ཉིད། སྦྱོར་བཞི་བསྒོམ་སྟོབས་ཀྱིས་ཐོབ་པའི་བླ་ན་མེད་པའི་བྱང་ཆུབ། དབྱེ་ན་བཞི། གཉིས་པ་ནི། རྒྱན་གྱི་བརྗོད་བྱའི་གཙོ་བོ་ལ་དངོས་བརྒྱད་ཆ་ཤས་དང་བཅས་པ་གྲངས་ངེས་པ་ཡིན་ཏེ། རྒྱན་འདིས་ཐེག་ཆེན་གྱི་རིགས་ཅན་སངས་རྒྱ་བའི་ལམ་གྱི་ཡན་ལག་གྲངས་ཚང་ལ་ངོ་བོ་མ་ནོར་བར་བསྟན་ཚུལ་ཕྱིན་ཅི་མ་ལོག་པ་བསྟན་པ་གང་ཞིག དེ་ལ་དངོས་བརྒྱད་ཆ་ཤས་དང་བཅས་པ་དགོས་པའི་ཕྱིར་ཏེ། དེ་ཉིད་ལ་ཐོས་བསམ་གྱིས་གཏན་ལ་ཕབ་པར་བྱ་བའི་ཡུལ། ཉམས་ལེན་གྱི་སྤྱོད་པ། ཐོབ་བྱའི་འབྲས་བུ་གསུམ་དུ་དགོས་ཤིང་དང་པོའི་དབང་དུ་བྱས་ནས་མཁྱེན་གསུམ།

གཉིས་པའི་དབང་དུ་བྱས་ནས་སྦྱོར་བཞི། གསུམ་པའི་དབང་དུ་བྱས་ནས་སྐུ་བཞི་འཕྲིན་ལས་དང་བཅས་པ་བཞག་པའི་ཕྱིར། དང་པོ་གྲུབ་སྟེ། རྣམ་གྲོལ་དོན་གཉེར་གྱི་གང་ ༼༢༣༩༽ ཟག་གིས། དང་པོར་ཤེས་བྱའི་ཡུལ་ཐོས་བསམ་གྱིས་གཏན་ལ་ཕབ། དེའི་དོན་སྦྱོར་གྱིས་ཉམས་སུ་བླངས་པ་ལ་བརྟེན་ནས་དོན་གཉིས་མཐར་ཕྱིན་པའི་འབྲས་བུ་མངོན་དུ་བྱེད་དགོས་པའི་ཕྱིར། དཔེར་ན། འབྲས་བུ་སྟོན་ཐོག་དོན་དུ་གཉེར་བའི་གང་ཟག་གིས། དང་པོར་སོ་ནམ་སྦྱོར་ཐབས་ལེགས་པར་ཤེས་པར་བྱེད། ཤེས་པ་ལྟར་ལག་ལེན་བྱས་པ་ལ་བརྟེན་ནས་སྟོན་ཐོག་ཕུན་སུམ་ཚོགས་པ་ཐོབ་པར་བྱེད་པ་བཞིན་ནོ། །རྟགས་མགོ་གཉིས་པ་གྲུབ་སྟེ། ཐེག་ཆེན་གྱིས་རིགས་ཅན་གྱིས་ཤེས་བྱ་ཐམས་ཅད་ཐོས་བསམ་གྱིས་གཏན་ལ་འབེབས་པའི་ཆ། དང་པོར་བདག་གིས་ཐོབ་པར་བྱ་བའི་འབྲས་བུ་ནི་གང་ཡིན། འབྲས་བུ་དེ་ཐོབ་པར་བྱ་བའི་རྒྱུ་ནི་གང་ཡིན། རྒྱུ་དང་རྒྱུ་མ་ཡིན་པའི་རབ་དབྱེ་གང་ཡིན་སྙམ་དུ་དཔྱོད་པར་བྱེད་ཅིང༌། དང་པོའི་དབང་དུ་བྱས་ནས་མཚོན་བྱེད་ཀྱི་ཆོས་བཅུའི་སྒོ་ནས་རྣམ་མཁྱེན། གཉིས་པའི་དབང་དུ་བྱས་ནས་མཚོན་བྱེད་ཀྱི་ཆོས་བཅུ་གཅིག་གི་སྒོ་ནས་ ༼༢༤༠༽ ལམ་ཤེས། གསུམ་པའི་དབང་དུ་བྱས་ནས་མཚོན་བྱེད་ཀྱི་ཆོས་བཅུའི་སྒོ་ནས་གཞི་ཤེས་གསུངས་པའི་ཕྱིར། རྟགས་གསུམ་པ་གྲུབ་སྟེ། མཁྱེན་གསུམ་ཐོས་བསམ་གྱི་གཏན་ལ་ཕབ་པའི་དོན་ཉམས་སུ་ལེན་པའི་ཚུལ་ལ། དང་པོར་གཞི་ལམ་རྣམ་གསུམ་བདེན་པའི་སྐྱེ་མེད་དུ་བསྡུས་ནས་ཉམས་སུ་ལེན་པ་དང༌། དེ་ཉིད་ཚོགས་ལམ་ལས་རབ་ཏུ་གྱུར་པའི་ཚུལ་གྱི་ཉམས་སུ་ལེན་པ་དང༌། དེ་སྤངས་རྟོགས་མཐར་ཐུག་གི་བར་དུ་རིམ་ཅན་དུ་ཉམས་སུ་ལེན་པ་དང༌། སློབ་པའི་རྟོགས་པ་མཐར་ཐུག་པའི་ཆ། དུས་སྐད་ཅིག་མ་གཅིག་ལ་ཉམས་སུ་ལེན་པའི་ཚུལ་དང་བཞི་ཡོད་ཅིང༌། དེའི་དབང་དུ་བྱས་ནས་སྦྱོར་བཞི་རིམ་བཞིན་བཞག་པའི་ཕྱིར། འཕགས་པ་ལྟར་ན། ཉམས་ལེན་གྱི་སྤྱོད་པ་ལ་བཞིར་འཇོག་པའི་རྒྱུ་མཚན་ཡོད་དེ།

ཐོབ་བྱའི་འབྲས་བུ་ལ་སྤངས་པ་མཐར་ཐུག་དང༌། རྟོགས་པ་མཐར་ཐུག་གཉིས་སུ་ཡོད་ཅིང༌། དང་པོ་ཐོབ་པར་བྱེད་པའི་དབང་དུ་ ༼༢༤༡༽ བྱས་ནས་སྦྱོར་བ་སྔ་མ་གཉིས་བཞག ཕྱི་མ་ཐོབ་པར་བྱེད་པའི་དབང་དུ་བྱས་ནས་ཕྱི་མ་གཉིས་བཞག་པའི་ཕྱིར་ཏེ། སྤངས་པ་མཐར་ཐུག་ཐོབ་པ་ལ་མི་མཐུན་ཕྱོགས་མཐའ་དག་སེལ་བའི་རྩེ་སྦྱོར་དགོས། དེ་ཐོབ་པ་ལ་རྣམ་རྫོགས་སྦྱོར་བ་སྔོན་དུ་འགྲོ་དགོས་པའི་ཕྱིར་དང༌། རྟོགས་པ་མཐར་ཐུག་ཐོབ་པ་ལ་ཡེ་ཤེས་སྐད་ཅིག་མ་གཅིག་གིས་མཁྱེན་གསུམ་གྱི་རྣམ་པ་ཅིག་ཅར་དུ་བསྒོམ་པའི་སྐད་ཅིག་མའི་སྦྱོར་བར་དགོས། དེ་ཐོབ་པ་ལ་མཐར་གྱིས་པའི་སྦྱོར་བ་སྔོན་དུ་འགྲོ་དགོས་པའི་ཕྱིར། འབྲས་བུ་ལ་ཆོས་སྐུར་འཇོག་པའི་རྒྱུ་མཚན་ཡོད་དེ། སྦྱོར་བ་བཞི་ཉམས་སུ་བླངས་པ་ལ་བརྟེན་ནས་ཇི་ལྟ་ཇི་སྙེད་ཀྱི་ཆོས་རྣམས་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས། དེ་ཉིད་ལ་གློ་བུར་གྱི་དྲི་མ་མ་ལུས་པ་དང་བྲལ་བའི་བྲལ་ཆ་གདུལ་བྱ་ལས་དག་པ་ལ་མཚན་དཔེས་བརྒྱན་པའི་གཟུགས་སྐུར་སྣང༌། དག་མ་དག་སྣ་ཚོགས་ལ་སྐུའི་བཀོད་པ་སྣ་ཚོགས་ ༼༢༤༢༽

སུ་སྣང་བ་སྟེ། ཁྱད་ཆོས་བཞི་ལྡན་གྱི་ཆོས་སྐུ་མངོན་དུ་འགྱུར་བའི་ཕྱིར་རོ། །ཞར་ལ་མངོན་རྟོགས་རྐྱང་པ་དང་ཁུག་པའི་དོན་བཤད་པ་ལ། རྒྱན་གྱི་འབྲེལ་བྱེད་ཁ་ཅིག རྣམ་མཁྱེན་ཚོགས་ལམ། ལམ་ཤེས་སྦྱོར་ལམ་ནས་ས་དང་པོའི་བར་དུ། གཞི་ཤེས་ས་གཉིས་པ་ནས་བདུན་པའི་བར་དུ། རྣམ་རྫོགས་སྦྱོར་བ་ས་བརྒྱད་པ། རྩེ་སྦྱོར་ས་དགུ་པ། མཐར་གྱིས་པའི་སྦྱོར་བ་ས་བཅུ་པའི་དཀྱིལ་སྟོད། སྐད་ཅིག་མའི་སྦྱོར་བ་ས་བཅུ་པའི་དཀྱིལ་སྨད་དུ་ཉམས་སུ་བླངས་པ་ལ་བརྟེན་ནས་འབྲས་བུ་ཆོས་མངོན་དུ་བྱེད་པ་ནི་མངོན་པར་རྟོགས་པ་རྐྱང་པའི་ལམ་རིམ་ཡིན་ཞིང༌། དེ་ཉིད་རྒྱན་གྱི་དགོངས་པ་ཡིན་ཞེས་ཟེར། ཁུག་པའི་དོན་ནི་མཁྱེན་གསུམ་ཐོས་བསམ་གྱིས་གཏན་ལ་ཕབ་པའི་དོན་སྦྱོར་བ་བཞིའི་སྒོ་ནས་ཉམས་སུ་བླངས་པ་ལས་འབྲས་བུ་ཆོས་སྐུ་མངོན་དུ་བྱེད་པ་ཡིན་ནོ། །རྩ་བའི་དགོངས་པར་ཁུག་པར་བཞི་སྟེ། ཡུལ་ནི་རྣམ་པ་གསུམ་པོ་རྒྱུ། །སྦྱོར་བ་བཞི་ཡི་ ༼༢༤༣༽ བདག་ཉིད་དང༌། །ཆོས་སྐུ་འཕྲིན་ལས་འབྲས་བུ་ནི། །དོན་གསུམ་གཞན་སྟེ་རྣམ་པ་གསུམ། །ཞེས་སོ། །ཡུལ་དང༌། སྦྱོར་བ་དང༌། འབྲས་བུ་ནི་རྒྱུ་འབྲས་དོན་གྱི་གོ་རིམ་ཡིན་ཏེ། དང་པོར་མཁྱེན་གསུམ་ཐོས་བསམ་གྱིས་གཏན་ལ་ཕབ་པའི་དོན་སྦྱོར་བ་བཞིས་ཉམས་སུ་བླངས་པ་ལ་བརྟེན་ནས་འབྲས་བུ་ཆོས་སྐུ་མངོན་དུ་འགྱུར་བའི་ཕྱིར། མཁྱེན་གསུམ་ནི། བཤད་པའི་རིམ་པ་ཡིན་ནོ། །ཅིའི་ཕྱིར་བཤད་པའི་རིམ་པ་ཞེས་བྱ་ཞེ་ན། བརྗོད་བྱའི་དོན་ལ་སྔ་ཕྱིའི་རིམ་པ་མེད་ཀྱང༌། བཤད་པ་གང་ལ་བརྟེན་ནས་བརྗོད་བྱའི་དོན་དེ་གདུལ་བྱ་རྣམས་ཀྱིས་བདེ་བླག་ཏུ་རྟོགས་སླ་བ་ནི་བཤད་པའི་རིམ་པ་ཞེས་བྱའོ། །དེ་ཡང་དང་པོར་རྣམ་མཁྱེན་གྱི་ཡོན་ཏན་བརྗོད་པས་དེ་ཐོབ་བྱའི་འབྲས་བུ་ཕུན་ཚོགས་སུ་ཤེས་ནས་དེའི་རྒྱུ་ལམ་ཤེས་ལ་འཇུག་འདོད་ཀྱི་བློ་སྐྱེ། དེ་ཡང་བྱང་སེམས་ལྟ་སྤྱོད་ཀྱིས་བསྡུས་པའི་གཉེན་པོ་གཞི་ཤེས་སོགས་རྣམ་མཁྱེན་གྱི་རྒྱུ་

༼༢༤༤༽ སྣལ་མ་དང༌། རང་དོན་ཡིད་བྱེད་ཀྱི་བསམ་པས་བཅིངས་པའི་ཐེག་དམན་གྱི་ལམ་སོགས་དེའི་རྒྱུ་སྣལ་མ་མིན་པར་ཤེས་པར་བྱ་སྟེ། རྒྱུ་མ་ཡིན་པ་ལ་འཇུག་པ་སྤངས་ནས། རྒྱུ་སྣལ་མ་ཉམས་སུ་བླངས་པས་འབྲས་བུ་རྣམ་མཁྱེན་མངོན་དུ་བྱེད་པར་འགྱུར་བ་ཡིན་ཏེ། དཔེར་ན། དང་པོར་འབྲས་ཀྱི་ཡོན་ཏན་བརྗོད་པས་འབྲས་དེ་ཐོབ་བྱའི་སྟོན་ཐོག་ཕུན་ཚོགས་སུ་མཐོང་ནས། དེའི་རྒྱུ་ཚོལ་བ་ལ་འཇུག དེ་ཡང་འདམ་རྫབ་ཆེ་ཞིང་དྲོ་སར་སྐྱེ། དེ་ལས་གཞན་པར་མི་སྐྱེ་བ་སོགས་རྒྱུ་དང་རྒྱུ་མ་ཡིན་པའི་རབ་དབྱེ་ཤེས་པར་བྱ་སྟེ། འབྲས་ཀྱི་སོ་ནམ་ཚུལ་བཞིན་དུ་བྱས་པས་འབྲས་ཀྱི་སྟོན་ཐོག་ཐོབ་པར་འགྱུར་བ་བཞིན་ནོ། །སྦྱོར་བ་བཞི་ནི། རྒྱུ་འབྲས་དོན་གྱི་རིམ་པ་ཡིན་ཏེ། སྔ་མ་སྔ་མ་ལ་བསྟེན་ནས་ཕྱི་མ་ཕྱི་མ་འབྱུང་བའི་ཕྱིར། བཞི་པ་ལ། རྣམ་མཁྱེན། ལམ་ཤེས་ལ། ལམ་ཤེས་དང༌། གཞི་ཤེས་ལ། མཁྱེན་གསུམ་དང༌། སྦྱོར་བཞི་ལ། རྣམ་མཁྱེན་ ༼༢༤༥༽ དང་ཆོས་སྐུ་ལ་བཟློས་པ་སྤང་བ་དང་བཞི། དང་པོ་ནི། སྐབས་དང་པོ་གཉིས་ལ་བཟློས་སྐྱོན་ཡོད་དེ། དེ་གཉིས་ཀ་ལ་ས་བཅུ་དང་ལམ་ལྔ་སོགས་བྱང་སེམས་ཀྱི་མཁྱེན་པ་གཙོ་བོར་བསྟན་པའི་ཕྱིར། ཞེ་ན་སྐྱོན་མེད་དེ། སྐབས་དང་པོར་རྣམ་མཁྱེན་མཚོན་པར་བྱེད་པའི་ཆོས་ཀྱི་ལྡོག་པ་ནས་བསྟན་ཅིང༌། གཉིས་པར་དེ་ཐོབ་པར་བྱེད་པའི་རྒྱུའི་ལྡོག་པ་ནས་བསྟན་པས་བསྟན་ཚུལ་མི་འདྲ་བའི་ཁྱད་པར་ཡོད་པའི་ཕྱིར། གཉིས་པ་ནི། ལམ་ཤེས་དང་གཞི་ཤེས་འཆད་པའི་གཞུང་ལ་བཟློས་སྐྱོན་ཡོད་དེ། དེ་གཉིས་ཀར་ཐེག་དམན་གྱི་མངོན་པར་རྟོགས་པ་བསྟན་པར་མཚུངས་པའི་ཕྱིར། ཞེ་ན་སྐྱོན་མེད་དེ། ལམ་ཤེས་འཆད་པའི་སྐབས་སུ་ཐེག་དམན་གྱི་རིགས་ཅན་རྗེས་སུ་བཟུང་བའི་ཕྱིར་ཤེས་པར་བྱ་བ་ཡུལ་གྱི་ལྡོག་པ་ནས་བསྟན། གཞི་ཤེས་འཆད་པའི་སྐབས་སུ་རང་དོན་ཡིད་བྱེད་ཀྱིས་བཅིངས་པའི་ཐེག་དམན་གྱི་ལམ་རྣམ་མཁྱེན་གྱི་རྒྱུ་སྣལ་མ་མ་ཡིན་ ༼༢༤༦༽ པ་ཤེས་པའི་ཕྱིར་དུ་ལམ་ཤེས་ཀྱི་གོལ་སའི་ལྡོག་པ་ནས་བསྟན་པས་བསྟན་ཚུལ་མི་འདྲ་བའི་ཁྱད་པར་ཡོད་པའི་ཕྱིར།

གསུམ་པ་ནི། མཁྱེན་གསུམ་དང་སྦྱོར་བཞི་ལ་བཟློས་སྐྱོན་མེད་དེ། སྦྱོར་བཞི་འཆད་པའི་སྐབས་སུ་མཁྱེན་གསུམ་བསྟན་པའི་ཕྱིར་ཏེ། ཀུན་མཁྱེན་ཉིད་ནི་རྣམ་གསུམ་ཕྱིར། །དེ་ནི་རྣམ་པ་གསུམ་དུ་འདོད། །ཅེས་དང༌། ཀུན་མཁྱེན་ཉིད་གསུམ་ཆོས་རྣམས་ཀྱི། །ཡོངས་སུ་རྫོགས་པ་བླ་མེད་པ། །ཞེས་གསུངས་པས་སོ། །ཅེ་ན་སྐྱོན་མེད་དེ། སྐབས་དང་པོ་གསུམ་དུ་ཐོས་བསམ་གྱིས་གཏན་ལ་ཕབ་པར་བྱ་བའི་ཡུལ་གྱི་ལྡོག་པ་ནས་བསྟན་ཅིང༌། སྦྱོར་བཞི་འཆད་པའི་སྐབས་སུ་ཉམས་སུ་བླང་བྱའི་ལྡོག་པ་ནས་བསྟན་པས་བསྟན་ཚུལ་མི་འདྲ་བའི་ཁྱད་པར་ཡོད་པའི་ཕྱིར། བཞི་པ་ནི། སྐབས་དང་པོ་དང་བརྒྱད་པ་ལ་བཟློས་སྐྱོན་ཡོད་དེ། དེ་གཉིས་ཀར་སངས་རྒྱས་ཀྱི་མངོན་རྟོགས་ཀྱིས་བསྡུས་པའི་ཆོས་སྐུ་བསྟན་པར་མཚུངས་པའི་ཕྱིར། ཞེ་ན་སྐྱོན་མེད་དེ། དང་པོར་ཐོས་བསམ་ ༼༢༤༧༽ གྱིས་གཏན་ལ་ཕབ་པར་བྱ་བའི་ཡུལ་གྱི་ལྡོག་པ་ནས་བསྟན་ཅིང༌། བརྒྱད་པར་ཐོབ་བྱའི་འབྲས་བུའི་ལྡོག་པ་ནས་བསྟན་པས་བསྟན་ཚུལ་མི་འདྲ་བའི་ཁྱད་པར་ཡོད་པའི་ཕྱིར། གཉིས་པ་ཚིག་དོན་ཡན་ལག་རྒྱས་བཤད་ལ། ཐོས་བསམ་གྱིས་གཏན་ལ་ཕབ་པར་བྱ་བའི་ཡུལ། ཉམས་ལེན་གྱི་སྦྱོར་བ། ཐོབ་བྱའི་འབྲས་བུ་དང་གསུམ། དང་པོ་ལ། འབྲས་བུ་རྣམ་མཁྱེན། རྒྱུ་ལམ་ཤེས། བླང་དོར་བྱ་བའི་ཡུལ་གཞི་ཤེས། དང་པོ་ལ། འབྲེལ་བཀོད་པའི་སྒོ་ནས་འཚམས་སྦྱར་བ་དང༌། མཚོན་བྱེད་ཀྱི་ཆོས་རྒྱས་པར་བཤད་པ་གཉིས། དང་པོ་ནི། དེ་ལྟར་བསྡུས་པའི་དོན་ཀུན་བསྟན་ནས། ཞེས་སོགས་ཀྱི་བསྟན། གཉིས་པ་ལ། སེམས་བསྐྱེད་ལ་སོགས་པ་མཚོན་བྱེད་ཀྱི་ཆོས་བཅུ་ཡོད་ཅིང༌། འདི་དག་ལ་བསྡུ་བ་སྤྱིར་བསྟན་པ་དང༌། དཀའ་བའི་གནས་བྱེ་བྲག་ཏུ་བཤད་པ་གཉིས། དང་པོ་ལ། ལོ་ ༼༢༤༨༽ ཆེན་ན་རེ། ཆོས་བཅུ་པོ་བསྒྲུབ་པའི་རྟེན་གྱི་གང་ཟག་དང༌། དེའི་རྒྱུད་ལ་ཡོད་པའི་སྒྲུབ་གཉིས་སུ་འདུས། དང་པོ་ནི། ཆོས་བཞི་དང་ལྡན་ཏེ། བསམ་པ་བྱང་ཆུབ་མཆོག་ཏུ་སེམས་བསྐྱེད་པ། སྦྱོར་བ་དེ་བཞིན་གཤེགས་པ་ལ་གདམ་ངག་ཉན་པ།

གདམ་ངག་གི་འབྲས་བུ་ངེས་འབྱེད་ཆ་མཐུན་གྱི་རྟོག་པ་རང་རྒྱུད་ལ་ཐོབ་པ། རྐྱེན་ཐེག་པ་ཆེན་པོར་རིགས་སད་པའོ། །གཉིས་པ་ལ། སྒྲུབ་པའི་དམིགས་པ། དེའི་ཆེད་དུ་བྱ་བ། དེ་རང་གི་ངོ་བོ་དང་གསུམ། འདྲེ་ལྟར་ན། སྒྲུབ་པ་རྒྱུད་ལ་སྐྱེད་པར་བྱེད་པ་དང༌། བསྒྲུབ་པ་གསལ་བར་བྱེད་པའི་ཆོས་གཉིས་སུ་འདུས། དང་པོ་ལ། སེམས་བསྐྱེད་ནས་གདམ་ངག་ཚོལ་བ་དང༌། གདམ་ངག་གི་འབྲས་བུ་ངེས་འབྱེད་ཆ་མཐུན་རང་རྒྱུད་ལ་བསྐྱེད་པའོ། །གཉིས་པ་ལ། སྒྲུབ་པའི་རྟེན། དམིགས་པ། ཆེད་དུ་བྱ་བ། ངོ་བོ་དང་བཞི་ཡོད་དོ་གསུང་ངོ༌། །རང་ལུགས། བསམ་པ་སེམས་བསྐྱེད་པ་དང༌། སྦྱོར་བ་ལམ་ལ་འཇུག་པའི་ ༼༢༤༩༽ ཚུལ་གཉིས་སུ་འདུས། དང་པོ་ལ། སེམས་བསྐྱེད་པའི་ངོ་བོ་ནི། སེམས་བསྐྱེད་པ་ནི་གཞན་དོན་ཕྱིར། །ཞེས་སོགས་རྩ་འགྲེལ་གྱིས་འཆད། དེའི་དམིགས་ཡུལ་གཞན་དོན་དང་བྱང་ཆུབ་ནི། དེ་དང་དེ་ནི། ཞེས་སོགས་རྩ་འགྲེལ་གྱིས་འཆད། མཚོན་བྱེད་ཀྱི་དཔེ། མཚུངས་ལྡན་གྱིས་གྲོགས། ཆོས་མཐུན་གྱི་གཏན་ཚིགས་གསུམ་གྱི་སྒོ་ནས་ཉེར་གཉིས་སུ་ཡོད་ཚུལ་འཆད་པ་ནི། དེ་ཡང་ས་གསེར་ཞེས་སོགས་རྩ་འགྲེལ་གྱིས་འཆད། དེ་དག་གི་ས་མཚམས་འགྲེལ་པས་ཁ་བཀང་སྟེ་འཆད་པ་ནི། དེ་ལ་དང་པོ་གསུམ་ནི། ཞེས་སོགས་ཀྱིས་བསྟན། གཉིས་པ་ལ། བསྒྲུབ་པའི་ཐབས་སྟོན་པའི་རྒྱུ་གདམ་ངག ཐོབ་བྱ་སྒྲུབ་པའི་འབྲས་བུ་ངེས་འབྱེད་ཆ་མཐུན། འཇུག་བྱ་སྒྲུབ་པའི་ཡན་ལག་གི་ཆོས་དང་གསུམ། དང་པོ་ལ། གདམ་ངག་བཅུ་སྤྱིར་བསྟན་པ་ནི། བསྒྲུབ་དང་ཞེས་སོགས་ཀྱིས་བསྟན། རྟོགས་དཀའ་བ་དགེ་ ༼༢༥༠༽ འདུན་དཀོན་མཆོག་བྱེ་བྲག་ཏུ་བཤད་པ་ནི། དབང་པོ་རྟུལ་དང༌། ཞེས་སོགས་ཀྱིས་བསྟན། གཉིས་པ་ལ། ངོ་བོ་མདོར་བསྟན་པ་དང༌། ཁྱད་ཆོས་རྒྱས་པར་བཤད་པ་གཉིས། དང་པོ་ནི། དམིགས་པ་དང་ནི། ཞེས་སོགས་རྩ་འགྲེལ་གྱིས་བསྟན། གཉིས་པ་ལ། གསུམ་ལས། དང་པོ་དམིགས་རྣམ་རྒྱུ་གསུམ་གྱི་ཁྱད་ཆོས་ནི། དམིགས་པ་མི་རྟགས་ལ་སོགས་པ། །ཞེས་སོགས་ཀྱིས་བསྟན།

གཉིས་པ་ལ། གཞི་དང་དེ་ཡི་གཉེན་པོ་ཡིས། །ཞེས་སོགས་ཀྱིས་གཟུང་རྟོག་གཉིས་དང༌། རྫས་དང་བཏགས་པའི་རྟེན་ཅན་གྱི། །ཞེས་སོགས་ཀྱིས་འཛིན་རྟོགས་གཉིས་ཏེ། སྤང་བྱ་རྟོག་པའི་ཁྱད་ཆོས་དང༌། གསུམ་པ་ཡོངས་འཛིན་གྱི་ཁྱད་ཆོས་ནི། སེམས་མི་འགོང་པ་ཉིད་ལ་སོགས། །ཞེས་སོགས་ཀྱིས་བསྟན། གསུམ་པ་ལ། སྒྲུབ་པའི་རྟེན་རིགས། དེའི་དམིགས་པ། ཆེད་དུ་བྱ་བ། སྒྲུབ་པ་རང་གི་ངོ་བོ་དང་བཞི། དང་པོ་ལ། རིགས་ཀྱི་དབྱེ་བ་ ༼༢༥༡༽ དང༌། རྩོད་སྤང་གཉིས། དང་པོ་ནི། རྟགས་པ་ཡི་ནི་ཆོས་དྲུག་དང༌། །ཞེས་སོགས་ཀྱིས་བསྟན། གཉིས་པ་ལ། རྩོད་པ་ནི། ཆོས་ཀྱི་དབྱིངས་ལ་དབྱེར་མེད་ཕྱིར། །ཞེས་སོགས་ཀྱིས་བསྟན། ལན་ལ་འཐད་པའི་སྒོ་ནས་ཆོས་དབྱིངས་རིགས་སུ་བསྒྲུབ་པ་དང༌། དཔེའི་སྒོ་ནས་རིགས་ལ་དབྱེ་བ་འཐད་ཚུལ་གཉིས་ལས། དང་པོ་ནི། ཇི་ལྟར་ཉན་ཐོས་ཀྱི་ཐེག་པ་ལ་སོགས་པ་ཞེས་སོགས་ཀྱིས་བསྟན། གཉིས་པ་ནི། རྟེན་པའི་ཆོས་ཀྱི་བྱེ་བྲག་གིས། །ཞེས་སོགས་ཀྱིས་བསྟན། གསུམ་པ་ནི། སེམས་ཅན་ཀུན་མཆོག་སོགས་ཀྱིས་བསྟན། བཞི་པ་ནི། གོ་ཆའི། འཇུག་པའི། ཚོགས་ཀྱི། ངེས་འབྱུང་གི་བསྒྲུབ་པ་བཞི་རིམ་བཞིན་དེ་དག་སོ་སོར། བསམ་གཏན་གཟུགས་མེད། བརྩེ་དང་སྦྱིན་ལ། ཆེད་དུ་བྱ་དང༌། ཞེས་སོགས་རྩ་འགྲེལ་གྱིས་བསྟན། དེ་དག་ནི་བཤད་ ༼༢༥༢༽ པའི་རིམ་པ་ཡིན་ཅིང༌། རྐྱེན་ཐེག་ཆེན་དུ་རིགས་སད་པའི་གང་ཟག་གིས་བསམ་པ་བྱང་ཆུབ་མཆོག་ཏུ་སེམས་བསྐྱེད་ནས་སྦྱོར་བ་དེ་བཞིན་གཤེགས་པ་ལ་ཐེག་ཆེན་གྱི་གདམ་ངག་ཉན་ཏེ། ངེས་འབྱེད་ཆ་མཐུན་གྱི་རྟོགས་པ་རང་རྒྱུད་ལ་སྐྱེད་པར་བྱེད། དེ་ལྟར་བསྐྱེད་པའི་གང་ཟག་དེས། བསམ་པས་གོ་ཆ་གྱོན། སྦྱོར་བས་ལམ་ལ་འཇུག་ཅིང༌། ཚོགས་གཉིས་ཀྱི་དཔུང་རྒྱ་ཆེན་པོ་བསགས་ཏེ། འཁོར་བ་སྤངས་པའི་མྱང་འདས་སུ་ངེས་པར་འབྱུང་བའི་བསྒྲུབ་པ་དང་བཞིས། དམིགས་པ་བཅུ་གཅིག་ལ་དམིགས་ནས་ཉམས་སུ་བླངས་པས་མཐར་ཐུག་གི་འབྲས་བུ་ཆེད་དུ་བྱ་བ་གསུམ་རང་རྒྱུད་ལ་མངོན་དུ་བྱེད་པ་ནི།

ཉམས་ལེན་གྱི་རིམ་པ་ཡིན་ནོ། །གཉིས་པ་ནི། མངོན་པར་རྟོགས་པའི་རྒྱན་ཆོས་ཅན། ཤེར་ཕྱིར་བཤད་པ་ཡིན་ཏེ། དངོས་པོ་བརྒྱད་ཀྱི་སྒོ་ནས་དེ་ཕྱིན་ཅི་མ་ལོག་པར་བཤད་པའི་ཕྱིར། གཉིས་པ་ལ། བསམ་པ་སེམས་བསྐྱེད་པ་དང༌། སྦྱོར་བ་བསྒྲུབ་པ་ལ་འཇུག་ཚུལ་ ༼༢༥༣༽ གཉིས། དང་པོ་ནི། སེམས་བསྐྱེད་པ་ནི་གཞན་དོན་ཕྱིར། །ཞེས་སྐབས་སུ། གཉིས་ཀྱི་དང་པོ་ཐེག་ཆེན་སེམས་བསྐྱེད་ལ། ལུས་རྟེན། བསམ་པའི་རྟེན། བརྟེན་པ་སེམས་བསྐྱེད་དང་གསུམ། དང་པོ་ལ། དངོས་དང༌། དོགས་སྤོང་གཉིས། དང་པོ་ནི། འདུ་ཤེས་མེད་པ་དང༌། གཟུགས་མེད་ཀྱི་སེམས་ཅན་མ་གཏོགས་པ་འགྲོ་བ་གཞན་རྣམས་ནི་རང་སྟོབས་དང་གཞན་སྟོབས་ཅི་རིགས་པའི་སྒོ་ནས་ཐེག་ཆེན་སེམས་བསྐྱེད་དངོས་སུ་སྐྱེ་བའི་རྟེན་དུ་རུང་བ་ཡིན་ནོ། །དེ་ཡང་དང་པོ་ལ། དངོས་སུ་མི་སྐྱེ་སྟེ། ཡིད་ཀྱི་རྣམ་པར་ཤེས་པ་གསལ་པོ་མངོན་གྱུར་བ་རྒྱུན་ཆགས་སུ་མེད་པའི་ཕྱིར། གཉིས་པ་ལ། དངོས་སུ་མི་སྐྱེ་སྟེ། གཟུགས་མེད་ཁམས་པའི་སེམས་ཅན་ནི་ཕན་ཚུན་གཅིག་གིས་གཅིག་ཡུལ་དུ་མི་འགྱུར་བས། གཞན་སྡུག་བསྔལ་གྱིས་མནར་བ་མཐོང་སྟེ། དེ་དང་བྲལ་འདོད་ཀྱི་བློ་དངོས་སུ་སྐྱེ་བ་མེད་པའི་ཕྱིར། ངན་སོང་གསུམ་གྱི་རྟེན་ ༼༢༥༤༽ ལ་དངོས་སུ་སྐྱེ་བ་ཡོད་དེ། དྲིན་ལན་གསབ་པ་ལས། སྟོན་པ་སྔོན་དམྱལ་བའི་ཤིང་རྟ་འདྲེན་པའི་གྱད་དུ་འཁྲུངས་པའི་ཚེ། གྲོགས་ལ་སྙིང་རྗེ་སྐྱེས་ནས་བྱང་ཆུབ་སེམས་བསྐྱེད་པར་བཤད་པ་དང༌། ཟ་མ་ཏོག་བཀོད་པའི་མདོ་ལས། འཕགས་པ་འཇིག་རྟེན་དབང་ཕྱུག་གིས། ཡི་དྭགས་མང་པོ་བདེན་པ་མཐོང་བ་ལ་བཀོད་པར་བཤད་པ་དང༌། ཀླུའི་རྒྱལ་པོ་རྒྱ་མཚོས་ཞུས་པའི་མདོ་ལས། ཀླུ་ཉི་ཁྲི་ཆིག་སྟོང་གིས་བྱང་ཆུབ་མཆོག་ཏུ་སེམས་བསྐྱེད་པར་བཤད་པའི་ཕྱིར། ལྷ་མིའི་རྟེན་ལ་དངོས་སུ་སྐྱེ་བར་རུང་སྟེ། མདོ་ལས། དེ་ཚེ་ལྷ་མི་སྟོང་ཕྲག་བརྒྱ། །བྱང་ཆུབ་མཆོག་ཏུ་སེམས་བསྐྱེད་དོ། །ཞེས་སོ། །སྡོམ་གསུམ་ལས། དབུ་མ་ལུགས་ཀྱི་སེམས་བསྐྱེད་འདི། །སེམས་ཅན་ཀུན་གྱི་ལེགས་ཐོབ་ན། །རྫོགས་སངས་རྒྱས་ཀྱི་རྒྱུར་འགྱུར་ཞེས། །མདོ་དང་བསྟན་བཅོས་རྣམས་ལས་གསུངས། །ཞེས་སོ། །གཉིས་པ་ལ།

ངན་སོང་གི་རྟེན་ལ་ཐེག་ཆེན་སེམས་བསྐྱེད་དངོས་སུ་སྐྱེ་བ་མེད་ ༼༢༥༥༽ དེ། ལུང་དང་རིག་པ་གཉིས་ཀྱི་གནོད་པའི་ཕྱིར། ལུང་གི་གནོད་དེ། ལམ་སྒྲོན་ལས། སོ་སོ་ཐར་པ་རིགས་བདུན་གྱི། །རྟག་ཏུ་སྡོམ་གཞན་ལྡན་པ་ལ། །བྱང་ཆུབ་སེམས་དཔའི་སྡོམ་པ་ཡི། །སྐལ་བ་ཡོད་ཀྱི་གཞན་དུ་མིན། །ཞེས་གསུང་ཞིང༌། ངན་འགྲོའི་རྒྱུད་ལ་སོ་ཐར་གྱི་སྡོམ་པ་དངོས་སུ་སྐྱེ་བ་མེད་པའི་ཕྱིར། རིགས་པས་གནོད་དེ། དམྱལ་བའི་རྟེན་ཅན་གྱི་བྱང་ཆུབ་སེམས་དཔའ་ཆོས་ཅན། བདེ་འགྲོ་བར་ཐལ། བྱང་ཆུབ་སེམས་དཔའ་ཡིན་པའི་ཕྱིར། ཞེ་ན། ལུང་གིས་མི་གནོད་དེ། ལུང་དེ་ནི་སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པའི་རྟེན་ཙམ་ལ་དགོངས་པའི་ཕྱིར། གཉིས་པ་ཡང་མི་འཐད་དེ། བྱང་ཆུབ་སེམས་དཔས་གཞན་དོན་གཙོ་བོར་སྒྲུབ་པ་མ་ཡིན་པར་ཐལ། གཞན་དོན་དུ་དངོས་སུ་དམྱལ་བ་འཇུག་ནུས་ཀྱི་བྱང་སེམས་མེད་པའི་ཕྱིར། མ་གྲུབ་ན། དམྱལ་བའི་རྟེན་ཅན་གྱི་ ༼༢༥༦༽ བྱང་སེམས་ཡོད་པར་འགྱུར། གཉིས་པ་ནི། རྐྱེན་ཐེག་པ་ཆེན་པོར་རིགས་སད་པའི་སྟོབས་ཀྱིས་སེམས་ཅན་གྱི་སྡུག་བསྔལ་བསལ་འདོད་ཀྱི་སྙིང་རྗེ་དང་རྒྱལ་བ་སྲས་བཅས་ཀྱི་མཛད་སྤྱོད་ལ་དམིགས་པའི་དད་པ་ནི་བསམ་པའི་རྟེན་དུ་དགོས་ཏེ། དེ་ཡོད་ན། གཞན་དོན་དུ་རྫོགས་པའི་བྱང་ཆུབ་ཐོབ་འདོད་ཀྱི་བློ་ངང་གིས་སྐྱེ་བའི་ཕྱིར། དཀོན་མཆོག་སྒྲོན་མེའི་མདོ་ལས། རྒྱལ་དང་རྒྱལ་བའི་ཆོས་ལ་དད་གྱུར་ཅིང༌། །རྒྱལ་སྲས་རྣམས་ཀྱི་སྤྱོད་ལའང་དད་བྱེད་པ། །བྱང་ཆུབ་བླ་ན་མེད་ལ་དད་གྱུར་ན། །སྐྱེས་བུ་དམ་པ་རྣམས་ཀྱི་སེམས་སྐྱེའོ། །ཞེས་དང༌། རིན་ཆེན་ཕྲེང་བར། དེ་ཡི་རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་དང༌། །ཕྱོགས་མཐས་གཏུགས་པའི་སྙིང་རྗེ་དང༌། །གཉིས་ལ་མི་རྟེན་ཡེ་ཤེས་ལགས། །ཞེས་དང༌། བརྒྱད་སྟོང་འགྲེལ་ཆེན་ལས། དེ་ལ་དང་པོར་རིགས་ནུས་པས། །སྙིང་རྗེའི་ས་བོན་རབ་སད་ཅིང༌། །སྦྱོར་དང་བསམ་པ་ཕུན་ཚོགས་པས། །བྱང་ཆུབ་

༼༢༥༧༽ སེམས་ནི་ཡོངས་སུ་གཟུང༌། །ཞེས་སོ། །གསུམ་པ་ལ། སེམས་བསྐྱེད་ཀྱི་རང་བཞིན། བསླབ་བྱ། ཕན་ཡོན་དང་གསུམ། དང་པོ་ལ། མཚན་གཞི། མཚན་ཉིད། དབྱེ་བ། ས་མཚམས་སོ། །དང་པོ་ལ། བཤད་ཚུལ་སྤྱིར་བསྟན་པ་དང༌། འཐད་ཕྱོགས་ངོས་བཟུང་བ་གཉིས། དང་པོ་ནི། ཐོགས་མེད་སྐུ་མཆེད་ཀྱིས་སེམས་བྱུང་ལ་བཞེད་དེ། བྱང་སར། བྱང་ཆུབ་སེམས་དཔའ་རྣམས་ཀྱི་སྨོན་ལམ་གྱི་མཆོག་ནི་སེམས་བསྐྱེད་པའོ། །ཞེས་གསུང་ཞིང༌། སྨོན་ལམ་ཡང་དོན་གཉེར་གྱི་འདུན་པ་མཚུངས་ལྡན་དང་བཅས་པ་ལ་འདོད་དེ། རྒྱན་ལས། བརྟན་པ་རྣམས་ཀྱི་སྨོན་ལམ་ནི། །སེམས་པ་འདུན་དང་བཅས་པ་སྟེ། །ཞེས་དང༌། སྤྲོ་བ་ཆེ་དང་རྩོམ་པ་ཆེ། །དོན་ཆེ་བ་དང་འབྱུང་བ་ཆེ། །བྱང་ཆུབ་སེམས་དཔའ་སེམས་པ་སྟེ། །དོན་གཉིས་ལྡན་པའི་སེམས་འབྱུང་བ། །ཞེས་པའོ། །འགྲེལ་པར། དབྱིག་གཉེན་གྱིས་ ༼༢༥༨༽ ཡོན་ཏན་གསུམ་དང་གཉིས་ལ་དམིགས་པ་དང་ལྡན་པའི་སེམས་དཔའ་ནི་སེམས་བསྐྱེད་པ་ཞེས་བྱའོ། །ཞེས་སོ། །འཕགས་སེང་གཉིས་ལྟར་ན། སེམས་སེམས་བྱུང་གཉིས་ཀྱི་ནང་ནས་གཙོ་བོ་སེམས། དེ་ལ་ཡང་ཚོགས་བརྒྱད་ཡོད་པའི་ནང་ནས་ཡིད་ཀྱི་རྣམ་པར་ཤེས་པ། དེ་ལ་ཡང་རིགས་དུ་མ་ཡོད་པའི་ནང་ནས་སྟོང་ཉིད་རྟོགས་པའི་ཤེས་རབ་ཀྱིས་ཟིན་ཞིང༌། གཞན་དོན་དུ་རྫོགས་པའི་བྱང་ཆུབ་ལ་དམིགས་པའི་ཡིད་ཀྱི་རྣམ་པར་ཤེས་པ་དགེ་བ་ལ་འདོད་དེ། ཉི་སྣང་ལས། སེམས་བསྐྱེད་པ་ཞེས་བྱ་བ་ལ་སེམས་ནི་རྣམ་པར་ཤེས་པ་སྟེ་རྣམ་པར་རིག་པའོ། །རྣམ་པར་ཤེས་པ་གང་ཡིན་ཞེ་ན། ཡིད་ཀྱི་རྣམ་པར་ཤེས་པ་སྟེ་དཀར་པོའི་ཆོས་ཐམས་ཅད་ལ་དམིགས་པ་ནི་དེ་ལ་སྲིད་པའི་ཕྱིར་རོ། །ཞེས་དང༌། དོན་གསལ་ལས། བདེན་མོད་ཀྱི་འོན་ཀྱང་ཞེས་སེམས་བསྐྱེད་ཡིན་ན་སེམས་བྱུང་མ་ཡིན་པས་ཁྱབ་པ་ལ་བདེན་ལན་བཤད་པའི་ཕྱིར། ཊཱི་ཀས། སེམས་སེམས་བྱུང་གཉིས་ཀ་ལ་སེམས་བསྐྱེད་ཀྱི་སྒྲ་ 

༼༢༥༩༽ བཤད་དུ་ཡོད་དེ། སེམས་རང་གི་བསྐྱེད་པར་བྱ་བ་ཡིན་པས་ན་སེམས་བསྐྱེད་ཅེས་བྱ་བ་ལ་བཤད་ན་གཙོ་བོ་སེམས་དང༌། སེམས་ཀྱིས་བསྐྱེད་པར་བྱེད་པས་ན་སེམས་བསྐྱེད་ཅེས་བྱེད་པ་ལ་བཤད་ན་སེམས་བྱུང་ལ་གནས་པའི་ཕྱིར། ཞེས་གསུངས། གཉིས་པ་ནི། འཕགས་སེང་གཉིས་ཀྱི་ལུགས་ལྟར་འཐད་དེ། འགྲེལ་པ་དོན་གསལ་འཆད་པའི་སྐབས་ཡིན་པའི་ཕྱིར། དེ་ཡང་སློབ་ལམ་དུ་ཡིད་ཀྱི་རྣམ་པར་ཤེས་པ་ཙམ་ལ་འཇོག་ཅིང༌། སངས་རྒྱས་ཀྱི་སར་ཚོགས་དྲུག་ཀ་སེམས་བསྐྱེད་དུ་འགྱུར་བ་མི་འགལ་ཏེ། དོན་དམ་སེམས་བསྐྱེད་ཀྱི་མཚན་ཉིད་ཚང་བའི་ཕྱིར་ཏེ། ཆོས་ཉིད་མངོན་སུམ་དུ་རྟོགས་པའི་སྒོ་ནས་དེ་ལ་མཉམ་པར་བཞག་པའི་གཙོ་བོ་སེམས་ཡིན་པའི་ཕྱིར་དང༌། སེམས་ཆེན་པོར་བཤད་པའི་ཕྱིར། ཉི་སྣང་གི་དོན་ཡང་གཙོ་ཆེ་བའམ་སློབ་པའི་དབང་དུ་བྱས་ནས་གསུངས་པ་ཡིན་ནོ། །གཉིས་པ་ལ། དགག་བཞག་གཉིས། དང་པོ་ལ། ཁ་ཅིག རྫོགས་པའི་ ༼༢༦༠༽ བྱང་ཆུབ་ཐོབ་པར་འདོད་པའི་གཙོ་བོ་རྣམ་རིག ཅེས་དང༌། ཁ་ཅིག གཞན་དོན་དུ་རྫོགས་པའི་བྱང་ཆུབ་ལ་དམིགས་པའི་འདོད་པ་དང༌། མཚུངས་ལྡན་གྱི་གཙོ་བོ་རྣམ་རིག ཁ་ཅིག གཞན་དོན་དུ་རྫོགས་པའི་བྱང་ཆུབ་ལ་དམིགས་པའི་ཐར་ལམ་གྱི་ངོ་བོར་གྱུར་པའི་གཙོ་བོ་རྣམ་རིག ཞེས་དང༌། ཡང་ཁ་ཅིག གཞན་དོན་དུ་རྫོགས་པའི་བྱང་ཆུབ་ལ་མྱོང་བ་ཐོན་པའི་ཚུལ་གྱིས་དམིགས་པའི་ཐེག་ཆེན་སྐྱེས་བུའི་རྒྱུད་ཀྱི་གཙོ་བོ་རྣམ་རིག་ཟེར་རོ། །དང་པོ་ལ། སངས་རྒྱས་སའི་སེམས་བསྐྱེད་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། དེ་ཐོབ་ཟིན་པ་མ་ཡིན་པར་འགྱུར་རོ། །གཉིས་པ་ལ། བྱང་སེམས་ཚོགས་ལམ་པའི་རྒྱུད་ཀྱི་སེམས་བསྐྱེད་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། གཞན་དོན་དུ་རྫོགས་པའི་བྱང་ཆུབ་ལ་དམིགས་པའི་འདོད་པ་དང་མཚུངས་ལྡན་ལྔ་མཚུངས་དུ་འགྲུབ་བོ། །གསུམ་པ་ལ། ཐེག་ཆེན་ ༼༢༦༡༽ གྱི་ཚོགས་ལམ་དུ་དངོས་སུ་འཇུག་ཁ་མའི་ཉན་ཐོས་དགྲ་བཅོམ་པའི་རྒྱུད་ལ་ཐེག་ཆེན་སེམས་བསྐྱེད་ཡོད་པར་ཐལ།

མཚན་ཉིད་དེ་ཡོད་པའི་ཕྱིར་ཏེ། ཐེག་ཆེན་སེམས་བསྐྱེད་ཡིན་ན། གཞན་དོན་དུ་རྫོགས་པའི་བྱང་ཆུབ་དོན་གཉེར་གྱི་བློ་སྔོན་སོང་ཡིན་དགོས་པའི་ཕྱིར་རོ། །བཞི་པ་ལ། གཞན་དོན་དུ་རྫོགས་པའི་བྱང་ཆུབ་ལ་མྱོང་བ་ཐོན་པའི་ཚུལ་གྱིས་དམིགས་པའི་བྱང་སེམས་ཚོགས་ལམ་པའི་རྒྱུད་ཀྱི་ཀུན་གཞིའི་རྣམ་ཤེས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། མ་གྲུབ་ན། དེ་འདྲ་བའི་གང་ཟག་ཆོས་ཅན། ཁྱོད་ཀྱི་རྒྱུད་ཀྱི་ཀུན་གཞིའི་རྣམ་ཤེས་དེ། ཁྱོད་ཀྱི་རྒྱུད་ཀྱི་གཙོ་བོ་སེམས་ཡིན་པར་ཐལ། ཁྱོད་སེམས་ཅན་ཡིན་པའི་ཕྱིར། རང་ལུགས། གཞན་དོན་དུ་རྫོགས་པའི་བྱང་ཆུབ་ལ་མྱོང་བ་ཐོན་པའི་ཚུལ་གྱིས་དམིགས་པའི་ཐེག་ཆེན་གྱི་ཐར་ལམ་གྱི་ངོ་བོར་གྱུར་པའི་གཙོ་བོ་རྣམ་རིག གསུམ་པ་ལ། ༼༢༦༢༽ མཚན་གཞི། ཕྲ་རགས། ཆོ་ག སེམས་བསྐྱེད་ཚུལ། དཔེ་གྲོགས། ས་མཚམས་ཀྱི་སྒོ་ནས་དབྱེ་བ་དང་དྲུག དང་པོ་ལ། སྨོན་འཇུག་གཉིས། འདི་ལ་དགག་བཞག་སྤང་གསུམ། དང་པོ་ལ། ཁ་ཅིག ཐེག་ཆེན་སེམས་བསྐྱེད་གང་ཞིག ཐེག་ཆེན་གྱི་འཕགས་ལམ་མ་ཐོབ་པ་དང༌། དེ་གང་ཞིག དེ་ཐོབ་པའི་སྒོ་ནས་བསླབ་བྱ་ལ་སློབ་པར་བྱེད་པ་རིམ་བཞིན་མཚན་ཉིད་ཡིན་ཏེ། སྨོན་པ་བྱང་ཆུབ་ཀྱི་སེམས་ནི་འཇིག་རྟེན་པ་ཐམས་ཅད་ཀྱི་ཡིན་ལ། འཇུག་པ་བྱང་ཆུབ་ཀྱི་སེམས་ནི། ས་དང་པོ་རབ་ཏུ་དགའ་བ་ནས་བཟུང་སྟེ། ཞེས་དང༌། ལོ་ཆེན་གྱིས། བྱང་ཆུབ་མ་ཐོབ་པ་ཐོབ་པར་འདོད་པའི་སྨོན་སེམས་དང༌། བྱང་ཆུབ་ཐོབ་ནས་བསླབ་བྱ་ལ་སློབ་པ་འཇུག་སེམས་ཡིན་ནོ། །ཞེས་བཤད་ཅིང༌། བྱང་ཆུབ་ཀྱང་འཕགས་ལམ་ལ་བཞེད་པའི་ཕྱིར། ཟེར། བྱང་སེམས་སྦྱོར་ལམ་པའི་རྒྱུད་ལ། བྱང་སེམས་ཀྱི་སྡོམ་པས་མ་ཟིན་ ༼༢༦༣༽ པའི་སེམས་བསྐྱེད་ཡོད་པར་ཐལ། དེའི་རྒྱུད་ཀྱི་སེམས་བསྐྱེད་མཐའ་དག་སྨོན་སེམས་ཡིན་པའི་ཕྱིར། བྱང་སེམས་མཐོང་ལམ་པའི་རྒྱུད་ཀྱི་དོན་དམ་སེམས་བསྐྱེད་ཆོས་ཅན། འཇུག་སེམས་སུ་ཐལ། མཚན་ཉིད་དེའི་ཕྱིར། འདོད་ན། ཀུན་རྫོབ་སེམས་བསྐྱེད་དུ་འགྱུར་རོ། །ཁ་ཅིག

ཐེག་ཆེན་ཚོགས་ལམ་པའི་སེམས་བསྐྱེད་མཐའ་དག་སྨོན་སེམས་དང༌། སྦྱོར་ལམ་ཡན་ཆད་ཀྱི་སེམས་བསྐྱེད་འཇུག་སེམས་ཡིན་ཏེ། པཎྜི་ཏ་ཡེ་ཤེས་གྲགས་ཀྱིས། སེམས་བསྐྱེད་ཉེར་གཉིས་ཀྱི་དང་པོ་གསུམ་སྨོན་སེམས་དང༌། ཕྱི་མ་བཅུ་དགུ་འཇུག་སེམས་སུ་བཤད་པའི་ཕྱིར། འདུན་སོགས་གསུམ་གྱི་དབྱེ་བ་ཡིས། །སྨོན་པའི་སེམས་ནི་རྣམ་པ་གསུམ། །འཇུག་པར་ཞེས་བྱའི་བདག་ཉིད་ནི། །བཅུ་དགུ་དག་ཏུ་ཤེས་པར་བྱ། །ཞེས་གསུངས་པའི་ཕྱིར་ཟེར། བྱང་སེམས་ཚོགས་ལམ་པའི་རྒྱུད་ལ་བྱང་སེམས་ཀྱི་སྡོམ་པས་ཟིན་པའི་སེམས་བསྐྱེད་མེད་པ་ ༼༢༦༤༽ ཐལ་བ་དང༌། དོན་དམ་སེམས་བསྐྱེད་ཀུན་རྫོབ་སེམས་བསྐྱེད་དུ་ཐལ་བའི་སྐྱོན་གནས་སོ། །ཁ་ཅིག སྨོན་འཇུག་གཉིས་མི་འགལ་ཏེ་གཞན་དོན་དུ་རྫོགས་པའི་བྱང་ཆུབ་ཐོབ་པར་སྨོན་པའི་ཆ་ནས་སྨོན་སེམས་དང༌། དེ་ཐོབ་ཕྱིར་དུ་བསླབ་བྱ་ལ་སློབ་པའི་ཆ་ནས་འཇུག་སེམས་སུ་བཤད་པའི་ཕྱིར། ཟེར། ཀུན་རྫོབ་བདེན་པ་རྟོགས་པའི་སེམས་བསྐྱེད་ཙམ་ལ་དང་པོ་དང༌། དོན་དམ་བདེན་པ་རྟོགས་པའི་སེམས་བསྐྱེད་ཙམ་ལ་གཉིས་པར་འཇོག་དགོས་པའི་ཕྱིར་རོ། །དར་ཊཱིཀ་པས། ཐེག་ཆེན་སེམས་བསྐྱེད་གང་ཞིག སྦྱོར་བ་ཉམས་ལེན་གྱི་དུས་སུ་དངོས་སུ་མ་ཟིན་པ་དང༌། ཟིན་པ་ལ་འདོད་ཅིང༌། དེའི་དོན་ཡང༌། རྣམ་མཁྱེན་དོན་གཉེར་གྱི་དྲན་འདུན་དུ་རེ་བ་ཡོད་མེད་ལ་བྱེད་ཅིང༌། ས་མཚམས་ཀྱང་སྨོན་སེམས་ཚོགས་ལམ་ནས་ས་བཅུ་པའི་བར་དུ་ཡོད། འཇུག་སེམས་ཚོགས་ལམ་ནས་སངས་རྒྱས་སའི་བར་ན་ཡོད་ཟེར། མི་འཐད་དེ། དངོས་སྟོབས་ཀྱི་རིགས་པ། ཁས་བླངས་དང་འགལ། ཡིད་ཆེས་ ༼༢༦༥༽ པའི་ལུང་གིས་གནོད་པའི་ཕྱིར། དང་པོ་ནི། རང་དོན་དུ་བྱང་ཆུབ་དོན་དུ་གཉེར་བའི་བྱང་འཕགས་ཡོད་པར་ཐལ། བྱང་འཕགས་ཡིན་ན། གཞན་དོན་དུ་རྣམ་མཁྱེན་དོན་དུ་གཉེར་བས་མ་ཁྱབ་པའི་ཕྱིར་ཏེ། དེའི་སེམས་བསྐྱེད་ཡིན་ན། གཞན་དོན་དུ་རྣམ་མཁྱེན་དོན་གཉེར་གྱི་བསམ་པས་ཟིན་པས་མ་ཁྱབ་པའི་ཕྱིར། རྟགས་ཁས།

གཉིས་པ་ནི། སངས་རྒྱས་ཀྱི་ས་ན་རྣམ་མཁྱེན་མ་ཐོབ་པ་ཐོབ་འདོད་ཀྱི་བློ་ཡོད་པར་ཐལ། དེ་ནི་རྣམ་མཁྱེན་དོན་གཉེར་གྱི་དྲན་འདུན་དུ་རེ་བའི་བྱ་བ་དང་དངོས་སུ་ལྡན་པའི་སེམས་བསྐྱེད་ཡོད་པའི་ཕྱིར་ཏེ། འཇུག་སེམས་ཡོད་པའི་ཕྱིར། གསུམ་པ་ནི། སངས་རྒྱས་ཀྱི་ས་ན་བླ་མེད་བྱང་ཆུབ་ཏུ་འགྲོ་བར་བྱེད་པའི་སེམས་བསྐྱེད་དང༌། བྱང་ཆུབ་ཐོབ་ཕྱིར་དུ་ཆས་པའི་སེམས་བསྐྱེད་ཡོད་པར་ཐལ། དེ་ནི་འཇུག་སེམས་ཡོད་པའི་ཕྱིར། ཁྱབ་སྟེ། སྡོང་པོ་བཀོད་པའི་མདོ་ལས། རིགས་ཀྱི་བུ་སེམས་ ༼༢༦༦༽ ཅན་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པ་དེ་དག་ཀྱང་དཀོན་ནོ། །རིགས་ཀྱི་བུ་དེ་བས་ཀྱང་སེམས་ཅན་གྱི་རིས་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཆས་པ་ནི་ཤིན་ཏུ་དཀོན་ནོ། །ཞེས་དང༌། སྤྱོད་འཇུག་ལས། འགྲོ་བར་འདོད་དང་འགྲོ་བ་ཡིས། །བྱེ་བྲག་ཇི་ལྟར་ཤེས་པ་ལྟར། །དེ་བཞིན་མཁས་པས་འདི་གཉིས་ཀྱི། །བྱེ་བྲག་རིམ་བཞིན་ཤེས་པར་བྱ། །ཞེས་གསུངས་པའི་ཕྱིར། ས་སྐྱ་པཎྜི་ཏའི་བཞེད་པ་ལ་སྨོན་པའི་སེམས། སྨོན་པའི་སེམས་བསྐྱེད། སྨོན་པ་མི་ཉམས་པར་བསྲུང་བའི་བསླབ་བྱ། འཇུག་པའི་སེམས། འཇུག་པའི་སེམས་བསྐྱེད་འཇུག་པ་མི་ཉམས་པར་བསྲུང་བའི་བསླབ་བྱ་དང་གསུམ་ཡོད་ཅིང༌། སྨོན་པ་སེམས་བསྐྱེད་ཀྱང་སྡོམ་པས་ཟིན་པར་བཞེད་དོ། །རང་ལུགས་ནི། རང་དང་ལྷན་ཅིག་པའི་བྱང་སེམས་ཀྱི་སྡོམ་པས་མ་ཟིན་པའི་ཀུན་རྫོབ་སེམས་བསྐྱེད་དང༌། རང་དང་ལྷན་ཅིག་པའི་བྱང་སེམས་ཀྱི་བསླབ་པའི་གྲོགས་ཀྱིས་ཟིན་ ༼༢༦༧༽ པའི་ཀུན་རྫོབ་སེམས་བསྐྱེད། རིམ་བཞིན་མཚན་ཉིད་ཡིན། དང་པོ་ནི། བྱང་སེམས་ཀྱི་སྡོམ་པ་འབོགས་པའི་ཆོ་ག་སྔོན་དུ་མ་སོང་བར་བྱང་སེམས་ཀྱི་ཚོགས་ལམ་ཐོབ་མ་ཐག་པའི་སེམས་བསྐྱེད་དང༌། ཀུན་དཀྲིས་ཆེན་པོས་བཅད་པའི་རྩ་ལྟུང་གིས་བྱང་སེམས་ཀྱི་སྡོམ་པ་ལས་ཉམས་པའི་བྱང་སེམས་ཚོགས་ལམ་པའི་སེམས་བསྐྱེད་ལྟ་བུའོ། །གཉིས་པ་ནི།

བྱང་སེམས་ཀྱི་སྡོམ་པ་རྒྱུད་ལ་ལྡན་པའི་བྱང་སེམས་སོ་སྐྱེའི་སེམས་བསྐྱེད་མཐའ་དག་དང༌། བྱང་སེམས་འཕགས་པའི་རྗེས་ཐོབ་ཀྱི་ངོ་བོར་གྱུར་པའི་སེམས་བསྐྱེད་ལྟ་བུའོ། །དེ་ཡང་དང་པོ་སྦྱོར་ལམ་ཡན་ཆད་དུ་འགྲོ་བ་མི་སྲིད་དེ། དེ་ཡན་ཆད་ན་སྡོམ་པས་མ་ཟིན་པའི་སེམས་བསྐྱེད་མེད་པའི་ཕྱིར། གཉིས་པ་ཐེག་ཆེན་འཕགས་པའི་མཉམ་བཞག་གནས་སྐབས་ན་མེད་དེ། དེ་ཀུན་རྫོབ་སེམས་བསྐྱེད་དུ་ངེས་པའི་ཕྱིར། དེས་ན་སྡོམ་པས་ཟིན་མ་ཟིན་གྱི་སྒོ་ནས་སྨོན་འཇུག་ ༼༢༦༨༽ གི་ཁྱད་པར་འཇོག་པ་འཐད་དེ། སྨོན་སེམས་བྱང་སེམས་ཀྱི་སྡོམ་པས་མ་ཟིན་པས་བསོད་ནམས་རྒྱུན་ཆགས་སུ་མི་འབྱུང་བ་དང༌། འཇུག་སེམས་ངོས་ཟིན་པས་བསོད་ནམས་རྒྱུན་ཆགས་སུ་འབྱུང་བའི་ཕྱིར་ཏེ། སྤྱོད་འཇུག་ལས། བྱང་ཆུབ་སྨོན་པའི་སེམས་པས་ནི། །འཁོར་ཚེམ་འབྲས་བུ་ཆེ་འབྱུང་ཡང༌། །ཇི་ལྟར་འཇུག་པའི་སེམས་བཞིན་དུ། །བསོད་ནམས་རྒྱུན་ཆགས་འབྱུང་བ་མིན། །གང་ནས་བཟུང་སྟེ་སེམས་ཅན་ཁམས། །མཐའ་ཡས་རབ་ཏུ་བསྒྲལ་བའི་ཕྱིར། །མི་ལྡོག་པའི་སེམས་ཀྱིས་སུ། །སེམས་དེ་ཡང་དག་བླངས་གྱུར་པ། །དེ་ནས་བཟུང་སྟེ་གཉིད་ལོག་གམ། །བག་མེད་གྱུར་ཀྱང་བསོད་ནམས་ཤུག །རྒྱུན་མི་ཆད་པ་དུ་མ་ཞིག །ནམ་མཁའ་མཉམ་པར་རབ་ཏུ་འབྱུང༌། །ཞེས་དང༌། ཆོས་ཀྱི་བཤེས་གཉེན་གྱིས། སྨོན་པ་ནི་སྨོན་པ་ཙམ་སྟེ། སེམས་བསྐྱེད་པའི་ཆོ་ག་ཙམ་ཡང་བླང་བར་མ་བྱས་པའོ། །ཞེས་དང༌། བསྒོམ་རིམ་བར་པར། དང་པོར་འགྲོ་བ་མཐའ་དག་ལ་ ༼༢༦༩༽ ཕན་པའི་ཕྱིར་དུ་སངས་རྒྱས་སུ་གྱུར་ཅིག ཞེས་གང་ཐོག་མར་དོན་དུ་གཉེར་བ་ནི། སྨོན་པའི་སེམས་སོ། །གང་ཕན་ཆད་སྡོམ་པ་བླངས་པ་ནས་བཟུང་སྟེ། ཚོགས་རྣམས་ལ་ཞུགས་པ་ནི་འཇུག་པའི་སེམས་སོ། །ཞེས་གསུངས་པའི་ཕྱིར། གསུམ་པ་ལ། སྨོན་སེམས་སྡོམ་པས་མ་ཟིན་པ་མེད་དེ། བྱང་སེམས་ཡིན་ན། བྱང་སེམས་ཀྱི་སྡོམ་པ་རྒྱུད་ལྡན་ཡིན་དགོས་པའི་ཕྱིར་ཏེ། དགེ་སློང་ཡིན་ན། དགེ་སློང་གི་སྡོམ་པ་རྒྱུད་ལྡན་ཡིན་དགོས་པའི་ཕྱིར།

ཐེག་ཆེན་འཕགས་པའི་མཉམ་བཞག་གི་གནས་སྐབས་ན། འཇུག་སེམས་མེད་པ་མི་འཐད་དེ། ཐེག་ཆེན་སེམས་བསྐྱེད་ལ་སྨོན་འཇུག་གཉིས་སུ་གྲངས་ངེས་པའི་ཕྱིར་ཏེ། སྤྱོད་འཇུག་ལས། བྱང་ཆུབ་སེམས་དེ་མདོར་བསྡུས་ན། །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་པ་ཉིད་ཡིན་ནོ། །ཞེས་གསུངས་པའི་ཕྱིར་ཟེར། ༼༢༧༠༽ བྱང་སེམས་སྡོམ་པའི་རྩ་ལྟུང་ཕོག་པའི་དབང་གི་ངན་སོང་དུ་སྐྱེ་ངེས་ཀྱི་བྱང་སེམས་གཞི་མ་གྲུབ་པར་ཐལ། རྩ་ལྟུང་གི་དབང་གིས་བྱང་སེམས་ཀྱི་སྡོམ་པ་ལས་ཉམས་ནས་སྨོན་སེམས་ཡན་གར་དུ་གནས་པ་གཞི་མ་གྲུབ་པའི་ཕྱིར། རྟགས་ཁས། འདོད་ན། སྤྱོད་འཇུག་ལས། དེ་ལྟར་ལྟུང་བ་སྟོབས་ལྡན་དང༌། །བྱང་ཆུབ་སེམས་སྟོབས་ལྡན་པ་དག །འཁོར་བར་རེས་ཀྱིས་འདྲེ་བྱེད་ན། །ས་ཐོབ་པ་ལ་ཡུན་རིངས་ཐོགས། །ཞེས་པ་དང་འགལ། གཉིས་པ་ལ། དམ་པའི་ཆོས་ལ་བཀའ་དང་བསྟན་བཅོས་གཉིས་སུ་གྲངས་ངེས་པར་ཐལ། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུས། ཞེས་གསུངས་པའི་ཕྱིར། གལ་ཏེ། སྐྱོན་མེད་དེ། ལུང་གི་དམ་ཆོས་ལ་དེ་གཉིས་སུ་གྲངས་ངེས་པ་ལ་དགོངས་པའི་ཕྱིར། ཞེ་ན། སྔ་མ་ལ་ཡང་སྐྱོན་མེད་དེ། ཀུན་རྫོབ་སེམས་བསྐྱེད་ལ་སྨོན་འཇུག་གཉིས་སུ་གྲངས་ངེས་པ་ལ་དགོངས་པའི་ཕྱིར། ༼༢༧༡༽ གཉིས་པ་ལ། རགས་པ་བརྡའ་ལས་བྱུང་བའི་དང༌། ཕྲ་བ་ཆོས་ཉིད་ཀྱི་ཐོབ་པའི་སེམས་བསྐྱེད་གཉིས། དང་པོ་ཀུན་རྫོབ་སེམས་བསྐྱེད་དང་དོན་གཅིག ཕྱི་མ་དོན་དམ་སེམས་བསྐྱེད་དང་དོན་ཅིག འདི་དག་ལ་མི་འཐད་པའི་ཆ་དབང་བ་དང༌། རང་ལུགས་གཉིས་དང་པོ་ལ། ཁ་ཅིག ཐེག་ཆེན་སེམས་བསྐྱེད་གང་ཞིག ཀུན་རྫོབ་བདེན་པ་འཛིན་སྟངས་ཀྱི་ཡུལ་དུ་བྱེད་པ་དང༌། དོན་དམ་བདེན་པ་འཛིན་སྟངས་ཀྱི་ཡུལ་དུ་བྱེད་པ་མཚན་ཉིད་དུ་འཇོག་ན། ཀུན་རྫོབ་བདེན་པ་འཛིན་སྟངས་ཡུལ་དུ་བྱེད་པའི་སངས་རྒྱས་སའི་སེམས་བསྐྱེད་དང༌། ཆོས་ཉིད་ལ་རྩེ་གཅིག་ཏུ་མཉམ་པར་བཞག་པའི་བྱང་སེམས་སྦྱོར་ལམ་པའི་རྒྱུད་ཀྱི་སེམས་བསྐྱེད་ཀྱིས་རིམ་བཞིན་མ་ངེས།

རང་ལུགས་ལ། གཉིས་ལས། དང་པོ་ཀུན་རྫོབ་སེམས་བསྐྱེད་ལ། མཚན་ཉིད། མཚན་གཞི། དབྱེ་བ་དང་གསུམ། དང་པོ་ལ། རང་རིགས་ལ་ཆོས་ཉིད་མངོན་སུམ་དུ་རྟོགས་པའི་མཉམ་བཞག་ལ་ཤེས་མེད་ཅིང་གཞན་དོན་ ༼༢༧༢༽ དུ་རྫོགས་པའི་བྱང་ཆུབ་ལ་དམིགས་པའི་ཐེག་ཆེན་སློབ་པའི་སེམས་བསྐྱེད། གཉིས་པ་ནི། ཐེག་ཆེན་ཚོགས་སྦྱོར་བའི་སེམས་བསྐྱེད་རྣམས་དང༌། བྱང་འཕགས་ཀྱི་རྗེས་ཐོབ་ཀྱི་ངོ་བོར་གྱུར་པའི་སེམས་བསྐྱེད་ལྟ་བུའོ། །དེ་ལའང་བྱང་སེམས་ཀྱི་རྗེས་ཐོབ་ཀྱི་ངོ་བོར་གྱུར་པའི་སེམས་བསྐྱེད་རྣམས་ནི། འཛིན་སྟངས་ཀྱི་ཡུལ་གྱི་སྒོ་ནས་ཀུན་རྫོབ་སེམས་བསྐྱེད་དུ་རྟོགས་ཏེ། ཀུན་རྫོབ་ཀྱི་བདེན་པ་ཙམ་འཛིན་སྟངས་ཀྱི་ཡུལ་དུ་བྱེད་པའི་ཐེག་ཆེན་སེམས་བསྐྱེད་ཡིན་པའི་ཕྱིར། མཉམ་བཞག་ལ་གནས་པའི་བྱང་སེམས་སོ་སྐྱེའི་སེམས་བསྐྱེད་རྣམས་ནི། རྟེན་གྱི་གང་ཟག་གི་སྒོ་ནས་ཀུན་རྫོབ་སེམས་བསྐྱེད་དུ་རྟོག་སྟེ། ཀུན་རྫོབ་པའི་བྱང་ཆུབ་སེམས་དཔའི་རྒྱུད་ཀྱི་སེམས་བསྐྱེད་ཡིན་པའི་ཕྱིར་ཏེ། དོན་དམ་སེམས་བསྐྱེད་དང་རྒྱུད་ལ་མ་ཐོབ་པའི་བྱང་སེམས་ཀྱི་སེམས་བསྐྱེད་ཡིན་པའི་ཕྱིར། ཁྱབ་སྟེ། དོན་དམ་སེམས་བསྐྱེད་ཐོབ་པའི་བྱང་སེམས་ལ་དོན་དམ་པའི་བྱང་ཆུབ་སེམས་དཔར་བཤད་པའི་ཕྱིར་ ༼༢༧༣༽ འཇུག་པར། དེ་ནས་བཟུང་སྟེ་དེ་ནི་དེ་ཐོབ་པར་འགྱུར་པ་ཡིས། བྱང་ཆུབ་སེམས་དཔའ་ཞེས་བྱའི་སྒྲ་ཉིད་ཀྱིས་སྙད་དོ། །ཞེས་སོ། །གསུམ་པ་ལ། གྲོགས་དགེ་བའི་བཤེས་གཉེན་གྱི་སྟོབས་ལས། རྒྱུ་ཐེག་ཆེན་གྱི་རིགས་སད་པ་ལས། དགེ་བའི་རྩ་བ་རྒྱ་ཆེན་པོ་གོམས་པ་ལས། ཐེག་ཆེན་སེམས་བསྐྱེད་སྟོན་པའི་གསུང་རབ་མང་པོ་ཐོས་པ་ལས། དགེ་བ་ཐེག་ཆེན་སེམས་བསྐྱེད་ཀྱི་དམིགས་པ་གོམས་པ་ལས་ཐོབ་པའི་སེམས་བསྐྱེད་དང་ལྔ། དང་པོ་མི་བརྟན་པའི་སེམས་བསྐྱེད་ཡིན་ཏེ། གྲོགས་གཞན་ལ་རག་ལས་པའི་ཕྱིར། ཕྱི་མ་རྣམས་བརྟན་པའི་སེམས་བསྐྱེད་ཡིན་ཏེ། མི་མཐུན་ཕྱོགས་ཀྱིས་ཉམས་དཀའ་བའི་ཕྱིར།

རྒྱན་ལས། གྲོགས་སྟོབས་རྒྱུ་སྟོབས་རྩ་བའི་སྟོབས། །ཐོས་སྟོབས་དགེ་བ་གོམས་པ་དང༌། །མི་བརྟན་པ་དང་བརྟན་འབྱུང་བ། །གཞན་གྱིས་བསྟན་པའི་སེམས་བསྐྱེད་བཤད། །ཅེས་སོ། །གཉིས་པ། ༼༢༧༤༽ དོན་དམ་སེམས་བསྐྱེད་ལ། མཚན་ཉིད། དབྱེ་བ། སྒྲ་བཤད། ས་མཚམས་དང་བཞི། དང་པོ་ནི། ཆོས་ཉིད་མངོན་སུམ་དུ་རྟོགས་པའི་མཉམ་བཞག་རྣམ་པར་མི་རྟོག་པའི་ངོ་བོར་གྱུར་པའི་སེམས་བསྐྱེད། དབྱེ་ན། འབད་རྩོལ་གྱི་མཚན་མ་དང་བཅས་པ། དེ་མེད་པའི་སེམས་བསྐྱེད། སྒྲིབ་པ་སྤང་པའི་དོན་དམ་སེམས་བསྐྱེད་དང་གསུམ། གསུམ་པ་ནི། ཡོངས་སུ་འཛིན་པ་དམ་པ། རྗེས་སུ་སྒྲུབ་པ་དམ་པ། རྟོགས་པ་དམ་པ་སྟེ། དམ་པ་གསུམ་དང་ལྡན་པས་ན་དོན་དམ་སེམས་བསྐྱེད་ཅེས་བྱའོ། །དང་པོ་ནི། བསྐལ་པ་གྲངས་མེད་གཅིག་ཏུ་ཡོངས་འཛིན་སངས་རྒྱས་བརྒྱ་ཡན་ཆད་བསྙེན་བཀུར་གྱི་སྒོ་ནས་མཉེས་པར་བྱས་པའོ། །གཉིས་པ་ནི། བསྐལ་པ་གྲངས་མེད་གཅིག་ཏུ་ཚོགས་གཉིས་རྒྱ་ཆེན་པོ་བསགས་པའོ། །གསུམ་པ་ནི། ཆོས་ཀྱི་བདག་མེད་མངོན་སུམ་དུ་རྟོགས་པ་ཡིན་ཏེ། རྒྱན་ལས། རྫོགས་པའི་སངས་རྒྱས་རབ་མཉེས་བྱ། །བསོད་ནམས་ ༼༢༧༥༽ ཡེ་ཤེས་ཚོགས་རབ་བསགས། །ཆོས་ལ་མི་རྟོག་ཡེ་ཤེས་ནི། །སྐྱེས་ཕྱིར་དེ་ནི་དམ་པར་འདོད། །ཅེས་སོ། །བཞི་པ་ནི། ས་དང་པོ་ནས་ཐོབ་སྟེ། དེར་ཆོས་ཐམས་ཅད་བདེན་མེད་མཉམ་པ་ཉིད་དུ་མངོན་སུམ་རྟོགས་པའི་མི་རྟོག་ཡེ་ཤེས་ཐོབ་པའི་ཕྱིར། རྒྱན་ལས། ཆོས་དང་སེམས་ཅན་རྣམས་དང་ནི། །དེ་ཡི་བྱ་བ་སངས་རྒྱས་ཉིད། །མཆོག་ལ་སེམས་མཉམ་རྙེད་པའི་ཕྱིར། །དེ་ཡི་རབ་དགའ་ཁྱད་པར་འཕགས། །ཞེས་པ། གསུམ་པ་ལ། སྤྱིར་བསྟན་པ་དང༌། ཁྱད་ཆོས་བྱེ་བྲག་ཏུ་བཤད་པ་གཉིས། དང་པོ་ལ། དབུ་མ་ལུགས་ཀྱི་ཆོ་ག་ལ་བརྟེན་པའི་སེམས་བསྐྱེད། སེམས་ཙམ་ལུགས་ཀྱི་ཆོ་ག་ལ་བརྟེན་པའི་སེམས་བསྐྱེད་གཉིས། དང་པོ་ནི། རྗེ་བཙུན་འཇམ་དབྱངས་ནས། ཀླུ་སྒྲུབ་ཡབ་སྲས་ལ་བརྒྱུད་པ། བསླབ་བཏུས་དང་སྤྱོད་འཇུག་ཏུ་བཀོད་པའི་ཕྱག་སྲོལ་ཇོ་བོ་པུཎྱེ་ཤཱནྟི་ལས་བརྒྱུད་དེ།

ས་སྐྱ་པ་རྣམས་ཀྱིས་གཙོ་བོར་ 

༼༢༧༦༽ ཕྱག་ལེན་དུ་མཛད་པ་འདི་ཉིད་དོ། །གཉིས་པ་ནི། རྗེ་བཙུན་བྱམས་པ་ནས། ཐོགས་མེད་སྐུ་མཆེད་ལ་བརྒྱུད་པ། བྱང་ས་དང་སྡོམ་པ་ཉི་ཤུ་པ་སོགས་ལ་བཀོད་པའི་ཕྱག་སྲོལ། ཇོ་བོ་རྗེ་ནས་བརྒྱུད་པའི་བཀའ་གདམས་པ་རྣམས་ཀྱིས་ཕྱག་ལེན་དུ་མཛད་པ་འདི་ཉིད་དོ། །དེ་ལ་ཁ་ཅིག བསླབ་སྤྱོད་དུ་བཤད་པའི་སེམས་བསྐྱེད་འབོགས་པའི་ཆོ་ག་ལ། དབུ་མ་ལུགས་དང༌། བྱང་སར་བཤད་པའི་དེ་འབོགས་པའི་ཆོ་ག་ལ་སེམས་ཙམ་ལུགས་ཀྱི་ཆོ་ག་ཞེས་སོ་སོར་བཤད་པ་མི་འཐད་དེ། དབུ་མ་པས་ཀྱང༌། དེ་གཉིས་ཀ་ཉམས་སུ་བླང་དུ་རུང༌། སེམས་ཙམ་པས་ཀྱང་དེའི་ཕྱིར་ཟེར། འོ་ན་ཁྱོད་ཀྱི་ལུགས་ལ། ཀླུ་སྒྲུབ་ནས་བརྒྱུད་པའི་ལམ་རིམ་ལ། ཟབ་མོ་ལྟ་བའི་ལམ་རིམ་དང༌། ཐོགས་མེད་ནས་བརྒྱུད་པའི་དེ་ལ། རྒྱ་ཆེན་སྤྱོད་པའི་ལམ་རིམ། ཞེས་སོ་སོར་བཤད་པ་མི་འཐད་པར་ཐལ། ཀླུ་སྒྲུབ་ཀྱི་རྗེས་འཇུག་རྣམས་ཀྱིས་ཀྱང་དེ་གཉིས་ཀ་ཉམས་སུ་བླང་དུ་རུང༌། ༼༢༧༧༽ ཐོགས་མེད་ཀྱི་རྗེས་འཇུག་རྣམས་ཀྱིས་ཀྱང་དེའི་ཕྱིར། ཤེར་ཕྱིན་གྱི་མདོའི་དགོངས་པ་འགྲེལ་བའི་ལམ་རིམ་ལ། བྱམས་པ་ནས་བརྒྱུད་པའི་སྦས་དོན་མངོན་རྟོགས་ཀྱི་རིམ་པ་གསལ་བར་བྱེད་པའི་ལམ་རིམ་དང༌། ཀླུ་སྒྲུབ་ནས་བརྒྱུད་པའི་དངོས་བསྟན་སྟོང་ཉིད་ཀྱི་དོན་གསལ་བར་བྱེད་པའི་ལམ་རིམ་གཉིས་སུ་ཡོད་པ་བཤད་པ་ཡང་མི་འཐད་པར་ཐལ་ལོ། །གཞན་ཡང་དབུ་མ་པ་ཡིན་ན། སེམས་ཙམ་པའི་གཞུང་ལུགས་ནས་བཤད་པའི་ལམ་ཉམས་སུ་མ་ལེན་པས་ཁྱབ་པ་དང༌། སེམས་ཙམ་པ་ཡིན་ན། དབུ་མ་པའི་གཞུང་ལུགས་ནས་བཤད་པའི་ལམ་ཉམས་སུ་མི་ལེན་པས་ཁྱབ་པར་ཐལ། སྒྲུབ་བྱེད་དེ་འཐད་པའི་ཕྱིར། གཉིས་པ་ལ། གང་ལ་བླང་པའི་ཡུལ། གང་གིས་ལེན་པའི་གང་ཟག ཇི་ལྟར་ལེན་པའི་ཆོ་ག དེ་ལྟར་བླངས་པའི་བསླབ་བྱའི་ཁྱད་པར་རོ། །དང་པོ་ནི། བྱང་སེམས་ཀྱི་སྡོམ་པ་དང་ལྡན་ཞིང༌། དེ་ ༼༢༧༨༽ འབོགས་པའི་ཆོ་ག་ལ་མཁས་པའི་དགེ་བའི་བཤེས་གཉེན་གྱི་དྲུང་དུ་ལེན་ཏེ། སྤྱོད་འཇུག་ལས།

རྟག་པར་དགེ་བའི་བཤེས་གཉེན་ནི། །ཐེག་ཆེན་དོན་ལ་མཁས་པ་དང༌། །བྱང་ཆུབ་སེམས་དཔའི་བརྟུལ་ཞུགས་མཆོག །སྲོག་གི་ཕྱིར་ཡང་མི་བཏང་ངོ༌། །ཞེས་དང༌། སྡོམ་པ་ཉི་ཤུ་པར། བླ་མ་སྡོམ་ལ་གནས་ཤིང་མཁས། །ནུས་དང་ལྡན་ལ་བླང་བར་བྱ། །ཞེས་སོ། །དེ་ལྟ་བུའི་དགེ་བའི་བཤེས་གཉེན་དངོས་སུ་མ་འབྱོར་ན། རྟེན་ལ་སོགས་པའི་དྲུང་དུ་བླངས་པས་ཀྱང་སྐྱེ་སྟེ། དེ་ལྟར་བསླབ་བཏུས་དང་བྱང་སར་བཤད་པའི་ཕྱིར། སེམས་ཙམ་པའི་ལུགས་ལ་ཉམས་ན་ཕྱིར་གསོ་བ་ལ། བླ་མ་ངེས་པར་བརྟེན་དགོས་ཏེ། དེ་ལྟར་གནས་བརྟན་བྱང་བཟང་གིས་བཤད་པའི་ཕྱིར། དབུ་མ་པའི་ལུགས་ལ་དེ་ལྟར་མི་དགོས་པར་མཁན་ཆེན་ཞི་བ་འཚོས་བཤད་དོ། །གཉིས་པ་ནི། དབུ་མ་ལུགས་ཀྱི་སེམས་བསྐྱེད་བྱང་ཆུབ་དོན་གཉེར་གྱི་བསམ་པ་དངོས་སུ་སྐྱེ་རུང་དུ་ཡོད་པའི་གང་ཟག་ཐམས་ཅད་ལ་ ༼༢༧༩༽ སྐྱེ་བར་བཞེད་དེ། དབུ་མ་པ་གཞན་དོན་སྒྲུབ་པའི་ཐབས་ལ་མཁས་པ་ཡིན་པ་དང༌། སོ་ཐར་གྱི་སྡོམ་པ་རྟེན་དུ་ངེས་པར་མི་དགོས་པའི་ཕྱིར། དཔེར་ན། ནས་ཀྱི་ས་བོན་ཡུལ་གྲང་དྲོ་ཀུན་དུ་སྐྱེ་བ་ལྟར་རོ། །སེམས་ཙམ་ལུགས་ཀྱི་སེམས་བསྐྱེད་གླིང་གསུམ་གྱི་སྐྱེས་པ་དང་བུད་མེད་མ་རྟོགས་འགྲོ་བ་གཞན་ལ་དངོས་སུ་མི་སྐྱེ་སྟེ། དེ་ཀུན་དུ་སོ་ཐར་རིགས་བདུན་གང་རུང་དགོས་ལ། རིགས་བདུན་འགྲོ་བ་གཞན་གྱི་རྟེན་ལ་དངོས་སུ་སྐྱེ་བར་མི་རུང་བར་བཤད་པའི་ཕྱིར། སོ་སོར་ཐར་པའི་རིམ་པ་བདུན་གྱི། ཞེས་སོགས་དང༌། མདོ་རྩར། མི་མ་ཡིན་པའི་འགྲོ་བ་པ་དང༌། བྱང་སྒྲ་མི་སྙན་པ་གཉིས་ནི་སྡོམ་པའི་ཞིང་ཉིད་མ་ཡིན་ནོ། །ཞེས་སོ། །དཔེར་ན། འབྲས་ཀྱི་ས་བོན་ཡུལ་གྲང་བའི་གནས་སུ་མི་སྨིན་པ་བཞིན་ནོ། །སྡོམ་གསུམ་ལས། ཇི་ལྟར་ནས་ཀྱི་ས་བོན་ནི། །གྲང་དྲོ་གང་དུའང་སྐྱེ་བ་ལྟར། །དེ་བཞིན་དབུ་མའི་སེམས་བསྐྱེད་ཀྱང༌། ། ༼༢༨༠༽ སྡིག་པ་ཡོད་མེད་ཀུན་ལ་སྐྱེ། །ཇི་ལྟར་འབྲས་ཀྱི་ས་བོན་ནི། །གྲང་བའི་ཡུལ་དུ་མི་སྐྱེ་བ། །དེ་བཞིན་སེམས་ཙམ་པ་ཡི་ཡང༌། །སེམས་བསྐྱེད་སྡིག་ཅན་ལ་མི་སྐྱེ། །ཞེས་སོ། །གསུམ་པ་ལ།

སྦྱོར་བ། དངོས་གཞི། རྗེས་ཀྱི་ཆོ་གའི་ཁྱད་པར་རོ། །དང་པོ་ནི། དབུ་མ་ལུགས་ལ། སྤྱོད་འཇུག་ནས་བཤད་པ་ལྟར་ཀྱི་མཆོད་པ། སྐྱབས་འགྲོ། སྡིག་བཤགས། རྗེས་སུ་ཡི་རང༌། ཆོས་ཀྱི་འཁོར་ལོ་བསྐོར་བར་བསྐུལ་བ། མྱ་ངན་ལས་མི་འདའ་བར་གསོལ་བ་བཏབ་པ། དགེ་རྩ་རྫོགས་པའི་བྱང་ཆུབ་ཏུ་བསྔོ་བ་སྟེ། ཡན་ལག་བདུན་པ་བྱེད་པར་བཤད། སེམས་ཙམ་པའི་ལུགས་ལ། ཕྱག་འཚལ་བ་དང་མཆོད་པ་འབུལ་བ་གཉིས་ཀྱིས་ཆོག་པར་བཤད་དེ། སྡོམ་པ་ཉི་ཤུ་པར། ཕྱོགས་བཅུའི་སངས་རྒྱས་ཐམས་ཅད་ལ། །གུས་པས་ཕྱག་འཚལ་ཅི་ནུས་མཆོད། །ཞེས་གསུངས་པའི་ཕྱིར། གཉིས་པ་ལ། སེམས་ཙམ་པའི་དང༌། དབུ་མ་པའི་ལུགས་ ༼༢༨༡༽ གཉིས། དང་པོ་ནི། ཐོག་མར་སོ་ཐར་གྱི་སྡོམ་པ་ལེན། དེ་ནས་བྱང་ཆུབ་སེམས་དཔའི་སྡེ་སྣོད་བསླབས་ནས། ཕྱིས་སེམས་བསྐྱེད་ཀྱི་སྡོམ་པ་ཆོ་གའི་སྒོ་ནས་ལེན་པར་བཞེད་དེ། སྡོམ་གསུམ་ལས། དེས་ན་སེམས་ཙམ་པའི་ལུགས། །གལ་ཏེ་སེམས་བསྐྱེད་དེ་འདོད་ན། །ཐོག་མར་སོ་སོ་ཐར་པ་ལོང༌། །བྱང་ཆུབ་སེམས་དཔའི་སྡེ་སྣོད་སློབས། །དད་ཅིང་བསྒྲུབ་པ་ནུས་གྱུར་ན། །ཕྱི་ནས་སེམས་བསྐྱེད་སྡོམ་པ་ལོང༌། །ཞེས་གསུངས་པའི་ཕྱིར། གཉིས་པ་ནི། གོང་དུ་བཤད་པའི་ཡན་ལག་བདུན་པ་སྔོན་དུ་བཏང་སྟེ། གཞན་དོན་དུ་བྱང་ཆུབ་དོན་གཉེར་གྱི་བསམ་པ་ཁྱད་པར་ཅན་དང་ལྡན་པའི་སྒོ་ནས། བྱང་ཆུབ་སྙིང་པོར་མཆིས་ཀྱི་བར། །སངས་རྒྱས་རྣམས་ལ་སྐྱབས་སུ་མཆི། །ཆོས་དང་བྱང་ཆུབ་སེམས་དཔའ་ཡི། །ཚོགས་ལའང་དེ་བཞིན་སྐྱབས་སུ་མཆི། །ཇི་ལྟར་སྔོན་གྱི་བདེ་གཤེགས་ཀྱིས། །བྱང་ཆུབ་ཐུགས་ནི་བསྐྱེད་པ་དང༌། །བྱང་ཆུབ་སེམས་ ༼༢༨༢༽ དཔའི་བསླབ་པ་ལ། །དེ་དག་རིམ་བཞིན་གནས་པ་ལྟར། །དེ་བཞིན་འགྲོ་ལ་ཕན་དོན་དུ། །བྱང་ཆུབ་སེམས་ནི་བསྐྱེད་བགྱི་ཞིང༌། །དེ་བཞིན་དུ་ནི་བསླབས་པ་ལའང༌། །རིམ་པ་བཞིན་དུ་བསླབ་པར་བགྱི། །ཞེས་ལན་གསུམ་གྱི་བར་དུ་བརྗོད་པའོ། །དེ་ཡང་ཚིགས་བཅད་དང་པོས་སྡོམ་པ་བླངས་པའི་རྟེན་བསྟན།

གཉིས་པས་སྔོན་གྱི་དེ་བཞིན་གཤེགས་པ་རྣམས་ཀྱི་སེམས་བསྐྱེད་ཆོ་གའི་སྒོ་ནས་བླངས་ནས། དེའི་བསླབ་བྱ་ལ་ཚུལ་བཞིན་དུ་སློབ་པ་དཔེར་བསྟན། གསུམ་པས། རང་ཉིད་ཀྱིས་དེ་ལྟར་སྒྲུབ་དགོས་པའི་དོན་བསྟན་པ་ཡིན་ནོ། །དཔེར་ན་གསོལ་གཞིའི་ཆོ་གས་དགེ་སློང་གི་སྡོམ་པ་ཐོབ་རྗེས་སུ་དེའི་བསླབ་བྱ་ཚུལ་བཞིན་དུ་སློབ་དགོས་པ་བཞིན་ནོ། །གསུམ་པ་མཇུག་གི་ཁྱད་པར་ཡང༌། སེམས་ཙམ་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ལ་མཁྱེན་པར་གསོལ་བར་ཙམ་བཤད། དབུ་མ་པའི་ལུགས་ལ། སྤྱོད་འཇུག་ལས། དེང་དུས་བདག་ ༼༢༨༣༽ ཚེ་འབྲས་བུ་ཡོད། །མི་ཡི་སྲིད་པ་ལེགས་པར་ཐོབ། །དེ་རིང་སངས་རྒྱས་རིགས་སུ་སྐྱེས། །སངས་རྒྱས་སྲས་སུ་བདག་དེང་གྱུར། །ཞེས་རང་དགའ་བ་བསྒོམ་པ་དང༌། བདག་གི་དེ་རིང་སྐྱོབ་པ་ཐམས་ཅད་ཀྱི། །སྤྱན་སྔར་འགྲོ་བ་བདེ་གཤེགས་ཉིད་དང་ནི། །བར་དུ་བདེ་ལ་མགྲོན་དུ་བོས་ཟིན་གྱིས། །ལྷ་དང་ལྷ་མིན་ལ་སོགས་དགའ་བར་གྱིས། །ཞེས་གཞན་དགའ་བ་བསྒོམ་པ་གཉིས་བཤད། བཞི་པ་ལ། སེམས་ཙམ་ལུགས་ལ། སྡོམ་པ་ཉི་ཤུ་པ་ནས་བཤད་པ་ལྟར་གྱི་རྩ་བའི་ལྟུང་བ་བཞི། ཡན་ལག་གི་ལྟུང་བ་ཞེ་ལྔ། སྤོང་བ་ལ་བསླབ་དགོས། དབུ་མ་ལུགས་ལ། ནམ་མཁའི་སྙིང་པོ་ནས་བཤད་པའི་རྩ་ལྟུང་བཅུ་བཞི་དང༌། ཐབས་ལ་མཁས་པའི་མདོ་ནས་བཤད་པའི་རྩ་བའི་ལྟུང་བ་བཞི་སྤོང་བ་ལ་བསླབ་དགོས་པ་ཡིན་ནོ། །དེས་ན་སེམས་ཙམ་པ་ལྟ་བ་དམའ་བས་དེ་དང་མཐུན་པ་སྤྱོད་པ་སྒོ་དོག་པའི་ཆོ་ག་དང༌། དབུ་མ་པ་ལྟ་བ་མཐོ་བས་དེ་དང་མཐུན་པར་སྤྱོད་པ་ ༼༢༨༤༽ སྒོ་ཡངས་པའི་ཚིག་གཉིས་སངས་རྒྱས་ཀྱིས་གསུངས་ཤིང༌། དེ་དང་མཐུན་པར་རྗེས་འཇུག་གི་མཁས་གྲུབ་རྣམས་ཀྱིས་ཀྱང་བཀྲལ་བ་ཡིན་ཏེ། རབ་དབྱེ་ལས། ཐེག་པ་ཆེན་པོའི་སེམས་བསྐྱེད་ལ། །དབུ་མ་སེམས་ཙམ་རྣམ་པ་གཉིས། །དེ་གཉིས་ལྟ་བ་ཐ་དད་པས། །ཆོ་ག་ཡང་ནི་ཐ་དད་ཡིན། །ལྟུང་བ་དང་ནི་ཕྱིར་བཅོས་དང༌། །བསླབ་པར་བྱ་བའང་སོ་སོར་ཡོད། །ཅེས་གསུངས་པའི་ཕྱིར།

བཞི་པ་ལ། རྒྱལ་པོ་ལྟ་བུའི། རྫི་བོ་ལྟ་བུའི། མཉན་པ་ལྟ་བུའི་སེམས་བསྐྱེད་དང་གསུམ། དང་པོ་ནི། ཐོག་མར་རང་ཉིད་སངས་རྒྱས་ནས་དེའི་རྗེས་སུ་སེམས་ཅན་ཐམས་ཅད་སངས་རྒྱས་ཀྱི་ས་ལ་འགོད་པར་འདོད་པའི་སེམས་བསྐྱེད་ལྟ་བུ། གཉིས་པ་ནི། ཐོག་མར་སེམས་ཅན་ཐམས་ཅད་སངས་རྒྱས་ཀྱི་ས་ལ་བཀོད་ནས་རང་ཉིད་སངས་རྒྱ་བར་འདོད་པའི་སེམས་བསྐྱེད་ལྟ་བུ། གསུམ་པ་ནི། རང་དང་སེམས་ཅན་དུས་མཉམ་དུ་འཁོར་བའི་རྒྱ་མཚོ་ལས་བསྒྲལ་བར་འདོད་པའི་སེམས་བསྐྱེད་ ༼༢༨༥༽ ལྟ་བུ། ལྔ་པ་ལ། ཚོགས་ལམ་གྱིས་བསྡུས་པའི་སེམས་བསྐྱེད་གསུམ། སྦྱོར་ལམ་གྱིས་བསྡུས་པ་གཅིག མཐོང་སྒོམ་གྱིས་བསྡུས་པ་བཅུ། ཁྱད་པར་ལམ་གྱིས་བསྡུས་པ་ལྔ། སངས་རྒྱས་སས་བསྡུས་པ་གསུམ་སྟེ་ཉེར་གཉིས་སོ། །དང་པོ་ནི། ས་ལྟ་བུས་མཚོན་པའི་འདུན་པ་དང༌། མཚུངས་ལྡན་གྱིས་སེམས་བསྐྱེད། གསེར་ལྟ་བུས་མཚོན་པའི་བསམ་པ། ཟླ་བ་ཚེས་པ་ལྟ་བུས་མཚོན་པའི་ལྷག་པའི་བསམ་པ་དང་མཚུངས་ལྡན་གྱི་སེམས་བསྐྱེད། གཉིས་པ་ནི། མེ་ལྟ་བུས་མཚོན་པའི་སྦྱོར་བ་དང༌། གསུམ་པ་ནི། གཏེར་ཆེན་པོ། རིན་པོ་ཆེའི་འབྱུང་ཁུངས། རྒྱ་མཚོ་ཆེན་པོ། རྡོ་རྗེ། རིའི་རྒྱལ་པོ། སྨན། དགེ་བའི་བཤེས་གཉེན། ཡིད་བཞིན་གྱི་ནོར་བུ། ཉི་མ། ཆོས་ཀྱི་གླུ་དབྱངས་ལྟ་བུ་བཅུས་མཚོན་པའི་ཕ་རོལ་ཏུ་ཕྱིན་པ་བཅུ་དང༌། མཚུངས་ལྡན་གྱི་སེམས་བསྐྱེད་དོ། །བཞི་པ་ནི། ༼༢༨༦༽ རྒྱལ་པོ་ཆེན་པོ། བང་མཛོད། བམ་པོ་ཆེ། བཞོན་པ་བཟང་པོ། བཀོད་མའི་ཆུ་ལྟ་བུ་ལྔས་མཚོན་པའི། མངོན་ཤེས། ཚོགས་གཉིས། བྱང་ཆུབ་ཕྱོགས་མཐུན། སྙིང་རྗེ་ལྷག་མཐོང༌། གཟུངས་སྤོབས་དང་མཚུངས་ལྡན་གྱི་སེམས་བསྐྱེད་དོ། །ལྔ་པ་ནི། སྒྲ་སྙན་པ། ཆུ་བོའི་རྒྱུན། སྤྲིན་ལྟ་བུ་གསུམ་གྱིས་མཚོན་པའི། ཆོས་ཀྱི་དགའ་སྟོན། བགྲོད་པ་གཅིག་པའི་ལམ། ཆོས་སྐུ་དང༌། མཚུངས་ལྡན་གྱི་སེམས་བསྐྱེད་དོ། །དྲུག་པ་ལ། མོས་པས་སྤྱོད་པའི། ལྷག་བསམ་རྣམ་དག་གི རྣམ་པར་སྨིན་པའི། སྒྲིབ་པ་སྤངས་པའི་སེམས་བསྐྱེད་དང་བཞི།

ཐེག་ཆེན་སོ་སྐྱེའི་རྒྱུད་ཀྱི་སེམས་བསྐྱེད་རྣམས་ནི་དད་པའི་མཚན་གཞི་ཡིན་ཏེ། ཆོས་ཀྱི་བདག་མེད་ལ་དོན་སྤྱིའི་ཚུལ་དུ་མོས་པ་བྱེད་པའི་སེམས་བསྐྱེད་ཡིན་པའི་ཕྱིར། མ་དག་པའི་སེམས་བསྐྱེད་རྣམས་ནི་གཉིས་པའི་མཚན་གཞི་ཡིན་ཏེ། འབད་རྩོལ་གྱི་ ༼༢༨༧༽ མཚན་མ་དང་བཅས་པའི་སྒོ་ནས་བདག་གཞན་མཉམ་པ་ཉིད་དུ་མངོན་སུམ་དུ་རྟོགས་པའི་སེམས་བསྐྱེད་ཡིན་པའི་ཕྱིར། དག་པའི་སེམས་བསྐྱེད་ནི། གསུམ་པའི་མཚན་གཞི་ཡིན་ཏེ། འབད་རྩོལ་གྱི་མཚན་མ་དང་བྲལ་ཞིང་སྒྲིབ་གཉིས་ཀྱི་བག་ཆགས་མ་སྤངས་པའི་སེམས་བསྐྱེད་ཡིན་པའི་ཕྱིར། སངས་རྒྱས་སའི་སེམས་བསྐྱེད་ནི་བཞི་པ་ཡིན་ཏེ། སྒྲིབ་གཉིས་ཀྱི་བག་ཆགས་ཟད་པར་སྤངས་པའི་སེམས་བསྐྱེད་ཡིན་པའི་ཕྱིར་ཏེ། རྒྱན་ལས། སེམས་བསྐྱེད་དེ་ནི་ས་རྣམས་ལ། །མོས་དང་ལྷག་བསམ་དག་པ་ལ། །རྣམ་པར་སྨིན་པ་གཞན་དུ་འདོད། །དེ་བཞིན་སྒྲིབ་པ་སྤངས་པའོ། །ཞེས་སོ། །བཞི་པ་ལ། མཁན་ཆེན་པ་ན་རེ། ལམ་མ་ཞུགས་ན་ཐེག་ཆེན་སེམས་བསྐྱེད་ཡོད་དེ། སྟོན་པ་འདི་སྔོན་དམྱལ་བའི་ཤིང་རྟ་འདྲེན་པའི་གྱད་དུ་འཁྲུངས་པའི་ཚེ། གྲོགས་ལ་སྙིང་རྗེ་སྐྱེས་ནས་བྱང་ཆུབ་མཆོག་ཏུ་ ༼༢༨༨༽ སེམས་བསྐྱེད་པར་བཤད་པའི་ཕྱིར་དང༌། ལམ་མ་ཞུགས་ན་སེམས་བསྐྱེད་ཀྱི་སྡོམ་པ་འབོགས་པའི་བྱེད་པ་དོན་ཡོད་ཅིང༌། ཞེས་གསུང་ངོ༌། །ལམ་མ་ཞུགས་ན་བདེན་པ་མངོན་རྟོགས་ཡོད་པར་ཐལ། འཕགས་པ་འཇིག་རྟེན་དབང་ཕྱུག་གིས་ཡི་དྭགས་མང་པོ་བདེན་པ་མཐོང་བ་ལ་བཀོད་པར་བཤད་པའི་ཕྱིར། དེ་ན་ཚོགས་ལམ་ཡོད་པར་ཐལ། དེ་ན་སངས་རྒྱས་ཐོབ་ཕྱིར་དུ་ཚོགས་གསོག་པ་ཡོད་པའི་ཕྱིར། གཞན་ཡང༌། དེ་ཡང་ས་གསེར་ཟླ་བ་མེ། །ཞེས་སོགས་ཀྱིས་ཐེག་ཆེན་སེམས་བསྐྱེད་ཀྱི་དབྱེ་བ་རྫོགས་པར་མ་བསྟེན་པ་ཐལ། ལམ་མ་ཞུགས་ན་ཐེག་ཆེན་སེམས་བསྐྱེད་ཡོད་ཅིང༌། དེ་ན་དེ་ཉེར་གཉིས་གང་རུང་མེད་པའི་ཕྱིར། མ་གྲུབ་ན། འདུན་ལྡན་སེམས་བསྐྱེད་ཡོད་པར་འགྱུར་ཞིང༌། འདོད་ན་ཚོགས་ལམ་ཆུང་ངུ་ཡོད་པར་འགྱུར་རོ། །ཁྱབ་སྟེ།

དེ་ལ་དང་པོ་གསུམ་ནི་ཆུང་ངུ་དང་འབྲིང་དང་ཆེན་པོ་ཉིད་ཀྱིས་ལས་དང་པོ་པའི་སས་བསྡུས་སོ། །ཞེས་ ༼༢༨༩༽ བཤད་པའི་ཕྱིར། རེད་མདའ་བ་ན་རེ། སངས་རྒྱས་ཀྱི་ས་ན་ཐེག་ཆེན་སེམས་བསྐྱེད་མེད་དེ། དེར་སེམས་བསྐྱེད་ཁས་བླངས་པ་དུས་ལས་འདས་པ་དང༌། དེའི་རྟེན་རང་བཞིན་གནས་རིགས་མེད་པ་དང༌། སེམས་སེམས་བྱུང་གནས་གྱུར་པའི་ཕྱིར་ཏེ། འཇུག་པ་ལས། ཤེས་བྱའི་བུད་ཤིང་སྐམ་པོ་མ་ལུས་པ། །བསྲེག་པས་ཞི་དེ་རྒྱལ་རྣམས་ཆོས་སྐུ་སྟེ། །དེ་ཚེ་སྐྱེ་བ་མེད་ཅིང་འགག་པ་མེད། །སེམས་འགགས་པ་དེ་སྐུ་ཡིས་མངོན་སུམ་མཛད། །ཅེས་གསུངས་པའི་ཕྱིར་ཟེར། སངས་རྒྱས་ཀྱི་ས་ན་གདུལ་བྱ་རིགས་ཅན་གསུམ་ལ་ཆོས་འཁོར་བསྐོར་བའི་བདག་རྐྱེན་མེད་པ་དང༌། ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་གཞི་མ་གྲུབ་པ་དང༌། སྒྲིབ་པ་སྤངས་པའི་སེམས་བསྐྱེད་གཞི་མ་གྲུབ་པ་སོགས་ཀྱི་སྐྱོན་གནས་སོ། །རང་ལུགས། ཐེག་ཆེན་གྱི་ཚོགས་ལམ་སངས་རྒྱས་སའི་བར་དུ་ཡོད་དེ། སེམས་བསྐྱེད་པའི་རབ་ཏུ་དབྱེ་བ་ནི། ལས་དང་པོ་ ༼༢༩༠༽ པའི་ས་ནས་བཟུང་སྟེ། སངས་རྒྱས་ཀྱི་སའི་བར་གྱིས་བསྡུས་པ་ཡིན་ནོ། །ཞེས་གསུངས་པའི་ཕྱིར། གཉིས་པ་བསླབ་བྱ་ལ། མི་ཉམས་པའི་རྒྱུ་བསྟེན་དགོས་པ། ཉམས་པའི་རྒྱུ་ངོས་བཟུང་བ། རྩ་ལྟུང་སྡོམ་པའི་གཏོང་རྒྱུ་ཡིན་མིན་དཔྱད་པའོ། །དང་པོ་ལ། ཚེ་འདིར་མི་ཉམས་པའི་རྒྱུ་དྲན་པ་གསུམ། ཕྱི་མར་མི་ཉམས་པའི་རྒྱུ་ཐབས་གསུམ། གཉིས་ཀར་མི་ཉམས་པའི་རྒྱུ་འདུན་པ་སོགས་ལྔའོ། །དང་པོ་ནི། སེམས་བསྐྱེད་སྐྱེས་པའི་ཕན་ཡོན། ཉམས་པའི་ཉེས་དམིགས། རྙེད་པ་དཀའ་བ་ཡང་དང་ཡང་དུ་ཡིད་ལ་དྲན་པར་བྱེད་པའོ། །གཉིས་པ་ནི། ཡན་ལག་བདུན་པ་དུས་གསུམ་དུ་བྱེད་པ། རྒྱལ་བ་སྲས་བཅས་ལ་གསོལ་བ་འདེབས་པ། ཆོས་དང་འགལ་བའི་བདུད་ལས་སྤོང་བའོ། །གསུམ་པ་ནི། སེམས་ཅན་ཆོས། བྱང་ཆུབ་ཀྱི་སེམས། དགེ་བའི་བཤེས་གཉེན་ལ་གཅེས་སྤྲས་སུ་འཛིན་པ། སངས་རྒྱས་མྱུར་དུ་ཐོབ་པར་འདོད་པའོ། །གཉིས་པ་ལ།

བསླབ་ ༼༢༩༡༽ བཏུས་ནས་བཤད་ཚུལ་དང༌། སྡོམ་པ་ཉི་ཤུ་པ་ནས་བཤད་ཚུལ་ལོ། །དང་པོ་ལ། རྒྱས་པར་ཕྱེ་ན། ནམ་མཁའི་སྙིང་པོའི་མདོ་ནས་བཤད་པ་ལྟར། རྩ་བའི་ལྟུང་བ་བཅུ་བཞི་ཡོད་ཀྱང་བསྡུ་ན་ཐབས་ལ་མཁས་པའི་མདོ་ལས་བཤད་པ་ལྟར་རྣམ་པ་བཞིར་འདུས་ཏེ། གཞན་དོན་དུ་བྱང་ཆུབ་དོན་གཉེར་གྱི་བསམ་པ་འདོར་བ་དང༌། ཡོ་བྱད་ལ་མ་ཆགས་པའི་སེར་སྣས་གཞན་ལ་ཅུང་ཟད་ཀྱང་སྦྱིན་མི་ནུས་པ་དང༌། ཀུན་སློང་དགའ་སྤྲོ་དང་ལྡན་པས་བཟོད་པར་གསོལ་ཡང་བསམ་པས་ཁྲོ་ཞིང་སྦྱོར་བས་རྡེག་འཚོག་བྱེད་པ་དང༌། རྙེད་བསྐུར་ལ་ཆགས་པའི་དབང་གིས་ཆོས་ལྟར་སྣང་སྟོན་པར་བྱེད་པ་ཡིན་ཏེ། བསླབ་བཏུས་ལས། བྱང་ཆུབ་སེམས་ནི་ཡང་འདོར་དང༌། །ཆགས་དང་སེར་སྣ་མི་ཟད་པས། །སློང་ལ་སྦྱིན་པར་མི་བྱེད་དང༌། །སྒྲིམས་ཏེ་དགའ་བར་བྱེད་པ་ན། །སེམས་ཅན་ལ་ནི་མི་བཟོད་པར། །ཁྲོས་པས་སེམས་ཅན་རྡེག་པ་དང༌། །ཉོན་མོངས་པ་དང་གཞན་མཐུན་པས། ། ༼༢༩༢༽ ཆོས་ལྟར་བཅོས་པ་སྟོན་པ་པོ། །ཞེས་སོ། །གཉིས་པ་ནི། སྡོམ་པ་ཉི་ཤུ་པ་ལས། རྙེད་དང་བཀུར་སྟི་ཆགས་པ་ཡིས། །བདག་བསྟོད་གཞན་ལ་སྨད་པ་དང༌། །སྡུག་བསྔལ་མགོན་མེད་གྱུར་པ་ལ། །སེར་སྣས་ཆོས་ནོར་མི་སྟེར་དང༌། །གཞན་གྱིས་བཤད་པར་མི་ཉན་པས། །ཁྲོས་པས་གཞན་ལ་འཚོག་པ་དང༌། །ཐེག་པ་ཆེན་པོ་སྤོང་བྱེད་ཅིང༌། །དམ་ཆོས་འདྲར་སྣང་སྟོན་པའོ། །ཞེས་སོ། །གསུམ་པ་ལ་ཁ་ཅིག བྱང་སེམས་ཀྱི་རྩ་ལྟུང་བྱང་སྡོམ་གྱི་གཏོང་རྒྱུ་ཡིན་ཏེ། སོ་སོ་ཐར་པའི་སྡོམ་པའི་རྩ་ལྟུང་དེའི་གཏོང་རྒྱུ་དང༌། གསང་སྔགས་སྡོམ་པའི་རྩ་ལྟུང་དེའི་གཏོང་རྒྱུ་ཡིན་པར་བཤད་པའི་ཕྱིར། ཟེར། བྱང་སེམས་ཀྱི་རྒྱུད་ལ་འབྱུང་བའི་རྩ་ལྟུང་ཡིན་ན། ཀུན་དཀྲིས་ཆེན་པོས་སྤྱད་པའི་རྩ་ལྟུང་ཡིན་དགོས་པ་ཐལ། དེ་ཡིན་ན། དེའི་གཏོང་རྒྱུ་ཡིན་དགོས་པའི་ཕྱིར། རང་ལུགས། སྤྱིར་རྩ་ལྟུང་ཙམ་གྱིས་བྱང་སེམས་ཀྱི་སྡོམ་པ་གཏོང་མི་ནུས་ཏེ། ཀུན་དཀྲིས་ཆུང་ 

༼༢༩༣༽ ངུ་དང་འབྲིང་གི་དབང་གིས་སྤྱད་པའི་རྩ་ལྟུང་གིས་དེ་གཏོང་མི་ནུས་པའི་ཕྱིར། དེས་ན། གཞན་དོན་དུ་རྫོགས་པའི་བྱང་ཆུབ་དོན་གཉེར་གྱི་བྱང་ཆུབ་ཀྱི་སེམས་འདོར་བའི་རྩ་ལྟུང་དང༌། ཀུན་དཀྲིས་ཆེན་པོས་སྤྱད་པའི་རྩ་ལྟུང་ནི་དེའི་གཏོང་རྒྱུ་ཡིན་ཏེ། དང་པོ་ནི། ཐེག་ཆེན་སེམས་བསྐྱེད་མཐའ་དག་གཏོང་རྒྱུ་ཡིན། ཕྱི་མ་ནི་འཇུག་སྡོམ་གྱི་གཏོང་རྒྱུ་ཡིན་པའི་ཕྱིར། སྡུད་པ་ལས། གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། །སྤྱོད་ཀྱང་དགྲ་བཅོམ་རང་རྒྱལ་ཉིད་དུ་འདོད་སྐྱེད་ན། །དེ་ཚེ་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་ཡིན། །སེམས་བསྐྱེད་དེ་ནི་ཕས་ཕམ་བས་ཀྱང་ཤིན་ཏུ་ལྕི། །ཞེས་དང༌། སྤྱོད་འཇུག་ལས། དེ་ནི་བྱང་ཆུབ་སེམས་དཔའ་ལ། །ལྟུང་བའི་ནང་ནས་ལྕི་བ་སྟེ། །འདི་ལྟར་དེ་ནི་བྱུང་གྱུར་ན། །སེམས་ཅན་ཀུན་གྱིས་དོན་ལ་དམན། །ཞེས་དང༌། བྱང་ས་ལས། མདོར་བསྡུ་ན་རྒྱུ་གཉིས་ཁོ་ ༼༢༩༤༽ ནས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་བཏང་བར་འགྱུར་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པ་ཡོངས་སུ་བཏང་བ་དང༌། ཕམ་པའི་གནས་ལྟ་བུའི་ཆོས་ཀྱི་ཀུན་ནས་དཀྲིས་པ་ཆེན་པོ་ཀུན་ཏུ་སྤྱོད་པའོ། །ཞེས་གསུངས་པའི་ཕྱིར། ཀུན་དཀྲིས་ཆེ་འབྲིང་ཆུང་ངུའི་ཁྱད་པར་གང་ཞེ་ན། རྩ་བའི་ལྟུང་བ་རྒྱུན་དུ་སྤྱོད་པ་དང༌། ངོ་ཚ་ཁྲེལ་ཡོད་དང་ཆུང་ཞིང་དེ་ལ་དགའ་སྤྲོ་བྱེད་པ་དང༌། དེ་ཉིད་ལ་ཡོན་ཏན་ཅན་དུ་ལྟ་བ་སྟེ། ཡན་ལག་གསུམ་ལྡན་ཆེན་པོ། གཉིས་ལྡན་འབྲིང༌། གཅིག་ལྡན་ཆུང་ངུ་ཡིན་ཏེ། བྱང་སར། གང་གི་ཕྱིར་བྱང་ཆུབ་སེམས་དཔས་ཕམ་པའི་གནས་ལྟ་བུའི་ཆོས་བཞི་པོ་འདི་དག་རྒྱུན་མ་ཆད་པར་ཀུན་ཏུ་སྤྱོད་པ་དང༌། ངོ་ཚ་ཤེས་པ་དང་ཁྲེལ་ཡོད་པ་ཆུང་ངུ་ཙམ་ཡང་མི་བསྐྱེད་པ་དང༌། དེས་མགུ་བར་བྱེད་ཅིང་དེ་ལ་དགའ་བ་དང༌། དེ་ཉིད་ལ་ཡོན་ཏན་དུ་ལྟ་བ་ཅན་དུ་གྱུར་པ་འདི་ནས་ཀུན་ནས་དཀྲིས་པ་ཆེན་པོ་

༼༢༩༥༽ ཡིན་པར་རིག་པར་བྱའོ། །ཞེས་གསུངས་པའི་ལུགས་ལ་འབྲིང་དང་ཆུང་ངུ་ཡང་མཚོན་པ་ཡིན་ནོ། །གསུམ་པ་ལ། གནས་སྐབས་དང༌། མཐར་ཐུག་གི་ཕན་ཡོན་ནོ། །དང་པོ་ལ་སྡིག་པ་ཟད་པའི་དང༌། བསོད་ནམས་རླབས་པོ་ཆེ་ཐོབ་པའི་ཕན་ཡོན་ནོ། །དང་པོ་ནི། སྤྱོད་འཇུག་ལས། སྡིག་པ་ཤིན་ཏུ་མི་བཟད་བྱས་ན་ཡང༌། །དཔའ་ལ་བརྟེན་ནས་འཇིགས་པ་ཆེན་པོ་ལྟར། །གང་ལ་བརྟེན་ནས་ཡུད་ཀྱིས་སྒྲོལ་འགྱུར་བ། །དེ་ལ་བག་ཡོད་རྣམས་ཀྱིས་ཅིས་མི་བརྟེན། །ཞེས་སོ། །གཉིས་པ་ནི། དཔལ་སྦྱིན་གྱི་ཞུས་པའི་མདོ་ལས། བྱང་ཆུབ་སེམས་ཀྱི་བསོད་ནམས་གང༌། །གལ་ཏེ་དེ་ལ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་ནས། །དེ་ནི་དེ་བས་ལྷག་པར་འགྱུར། །ཞེས་སོ། །གཉིས་པ་ནི། བྱང་ཆུབ་ཀྱི་སེམས་འདིས་མི་གཙང་བའི་ལུས་མཚན་དཔེས་བརྒྱན་པའི་ལུས་སུ་བསྒྱུར་ཏེ། རྣམ་མཁྱེན་ ༼༢༩༦༽ མངོན་དུ་བྱེད་པའི་འབྲས་བུ་དང་ལྡན་ཏེ། རྣམ་སྣང་མངོན་བྱང་ལས། རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་ནི་བྱང་ཆུབ་ཀྱི་སེམས་ཀྱི་རྒྱུ་ལས་བྱུང་བ་སྙིང་རྗེའི་རྩ་བ་ཅན་ཐབས་ཀྱི་མཐར་ཕྱིན་པ་ཡིན་ནོ། །ཞེས་དང༌། སྤྱོད་འཇུག་ལས། གསེར་འགྱུར་རྩི་ཡི་རྣམ་པ་མཆོག་ལྟ་བུ། །མི་གཙང་ལུས་འདི་བླངས་ནས་རྒྱལ་བའི་སྐུ། །རིན་ཆེན་རིན་ཐང་མེད་པར་བསྒྱུར་བས་ན། །བྱང་ཆུབ་སེམས་སུ་བྱ་བར་རབ་བརྟེན་ཟུང༌། །ཞེས་སོ། །གཉིས་པ་ནི། བྱང་སེམས་ཚོགས་ལམ་པའི་རྒྱུད་ཀྱི་བདུན་ལྡན་སེམས་བསྐྱེད་ཆོས་ཅན། ཐེག་ཆེན་སེམས་བསྐྱེད་ཡིན་ཏེ། གཞན་དོན་དུ་རྫོགས་པའི་བྱང་ཆུབ་ལ་མྱོང་བ་ཐོན་པའི་ཚུལ་གྱིས་དམིགས་པའི་ཐེག་ཆེན་ལམ་གྱི་ངོ་བོར་གྱུར་པའི་གཙོ་བོ་རྣམ་རིག་ཡིན་པའི་ཕྱིར། དེ་དང་དེ་ནི་མདོ་བཞིན་དུ། །ཞེས་སྐབས་སུ། མངོན་རྟོགས་རྒྱན་ཆོས་ཅན། ཐེག་ཆེན་སེམས་བསྐྱེད་ཀྱི་དམིགས་ཡུལ་གཞན་དོན་དང་བྱང་ཆུབ་ཕྱིན་ཅི་མ་ལོག་པར་བཤད་པ་ཡིན་ཏེ། ༼༢༩༧༽ མདོ་བཞིན་དུ་རྒྱས་བསྡུས་གཉིས་ཀྱི་སྒོ་ནས་བཤད་པའི་ཕྱིར།

དེ་ལྟར་ན་སེམས་བསྐྱེད་པའི་རབ་ཏུ་དབྱེ་བ་ཞེས་སྐབས་སུ། ཐེག་ཆེན་སེམས་བསྐྱེད་ཆོས་ཅན། ཐེག་ཆེན་ལས་དང་པོ་པའི་ས་ནས་སངས་རྒྱས་ཀྱི་སའི་བར་གྱིས་བསྡུས་པ་ཡིན་ཏེ། དེའི་ཚོགས་ལམ་ཆུང་ངུ་ནས་སངས་རྒྱས་ཀྱི་རྗེས་ཐོབ་ཀྱི་བར་གྱིས་བསྡུས་པའི་ཕྱིར། གཉིས་པ་ལ། སྒྲུབ་པའི་ཐབས་སྨོན་པའི་རྒྱུ་གདམ་ངག ཐོབ་བྱ་སྒྲུབ་པའི་འབྲས་བུ་ངེས་འབྱེད་ཆ་མཐུན། འཇུག་བྱ་སྒྲུབ་པའི་ཡན་ལག་གི་ཆོས་བཤད་པའོ། །དང་པོ་ལ། སྤྱིར་བསྟན་པ་དང༌། གདམ་ངག་གི་ཡུལ་སོ་སོར་བཤད་པའོ། །དང་པོ་ནི། དབྱེ་བ་ཞར་ལ་བརྗོད། ཅེས་སྐབས་སུ། གཉིས་ཀྱི་དང་པོ་གདམ་ངག་ལ། གང་ལ་ཉན་པའི་ཡུལ། གང་གིས་ཉན་པའི་གང་ཟག ནམ་གྱི་ཚེ་ཉན་པའི་དུས། གང་ལ་བརྟེན་ནས་ཉན་པའི་རྒྱུ། ཉན་པར་བྱ་བ་གདམས་ངག་གི་རང་བཞིན་ནོ། །དང་ ༼༢༩༨༽ པོ་ནི། སར་གནས་ཀྱི་བྱང་ཆུབ་སེམས་དཔས་ནི་ལོངས་སྐུ་དང༌། སོ་སྐྱེ་ལས་དག་པ་དང༌། ཐེག་དམན་གྱི་སྤྲུལ་སྐུ་ལ་ཉན་ཞིང༌། ད་ལྟར་གྱི་སྐྱེས་བུ་རྣམས་ནི་མཁས་པའི་ཤེས་རབ་སོགས་ཁྱད་ཆོས་གསུམ་ལྡན་གྱི་དགེ་བའི་བཤེས་གཉེན་ལ་ཉན་པ་ཡིན་ནོ། །རྒྱུད་ཡོངས་སུ་སྨིན་པའི་གདུལ་བྱས་ནི། དགེ་བའི་བཤེས་གཉེན་ལ་ལྟོས་མེད་དུ་ཐོས་པའང་ཡོད་དེ། ནམ་མཁའ་དང་ལྗོན་ཤིང་སོགས་ལས་བྱུང་བའི་ཆོས་ཀྱི་སྒྲས་རྒྱུད་སྨིན་པ་ཡོད་པའི་ཕྱིར། གཉིས་པ་ལ། ཁ་ཅིག དེ་བཞིན་གཤེགས་པ་ལ་ཐེག་ཆེན་གྱི་གདམ་ངག་དངོས་སུ་ཉན་པའི་གང་ཟག་ཡིན་ན། བྱང་ཆུབ་མཆོག་ཏུ་སེམས་བསྐྱེད་པ་གཅིག་དགོས་ཏེ། དེ་ལྟར་བྱང་ཆུབ་ཀྱི་སེམས་དང་པོ་ལ་སོགས་པ་བསྐྱེད་པས། ཞེས་གསུངས་པའི་ཕྱིར། ཟེར། བཅོམ་ལྡན་འདས་ལ་ལམ་ཤེས་ཀྱི་མདོ་དངོས་སུ་ཉན་པའི་ལམ་མ་ཞུགས་ཀྱི་ལྷའི་བུ་ཆོས་ཅན། དེར་ཐལ། དེའི་ཕྱིར། དེ་བཞིན་གཤེགས་པ་ལ་ཤེར་ཕྱིན་གྱི་མདོ་དངོས་སུ་ ༼༢༩༩༽ ཉན་པའི་གང་ཟག་ཡིན་པའི་ཕྱིར། གལ་ཏེ། མ་ཁྱབ་སྟེ། དེ་དེ་ལ་གདམ་ངག་དུ་མ་སོང་བའི་ཕྱིར་ཏེ། དེས་དེའི་དོན་ཇི་ལྟ་བ་བཞིན་དུ་ཉམས་སུ་ལེན་མི་ནུས་པའི་ཕྱིར།

ཞེ་ན། དེ་ལ་ཆོས་ཉན་པ་པོ་ཡང་མ་ཡིན་པར་ཐལ། དེ་དེ་ལ་ཆོས་སུ་མ་སོང་བའི་ཕྱིར་ཏེ། དེས་དེའི་དོན་ཇི་ལྟ་བ་བཞིན་དུ་ཉམས་སུ་ལེན་མི་ནུས་པའི་ཕྱིར། ཁ་ཅིག རྒྱུན་མཐའི་བྱང་སེམས་ཀྱང་དེ་བཞིན་གཤེགས་པ་ལ་གདམས་ངག་དངོས་སུ་ཉན་པ་པོ་ཡིན་ཏེ། དེ་ལྟར་ཉན་ནུས་ཤིང་ཉན་དགོས་པའི་ཕྱིར་ཏེ། སྤངས་རྟོགས་མཐར་མ་ཐུག་པའི་ཕྱིར། ཞེ་ན། རྒྱུན་མཐའི་བྱང་སེམས་ཀྱིས་གདམས་ངག་ལ་ལྟོས་མེད་དུ་རྣམ་མཁྱེན་མངོན་དུ་བྱེད་མི་ནུས་པར་ཐལ། དམ་བཅའ་དེའི་ཕྱིར། འདོད་ན། སློབ་དཔོན་གཞན་གྱི་གདམས་ངག་ལ་ལྟོས་མེད་དུ་རང་རྒྱལ་གྱི་བྱང་ཆུབ་མངོན་དུ་བྱེད་ནུས་ཀྱི་རང་རྒྱལ་སྒོམ་ལམ་པ་མེད་པར་ཐལ་བ་དང༌། ཆོས་ཀྱི་བཤེས་གཉེན་གྱིས། བར་ ༼༣༠༠༽ ཆད་མེད་པའི་ལམ་ལ་ནི་དེ་དོན་གཉེར་བ་མེད་དེ། རང་བྱུང་གི་ཡེ་ཤེས་མངོན་དུ་བྱེད་ནུས་པའི་ཕྱིར་རོ། །ཞེས་པ་དང་འགལ། དེས་ན་གདམས་ངག་ལ་དོན་གཉེར་གྱི་འདུན་པ། གདམས་ངག་གི་དོན་རྟོགས་པའི་ཤེས་རབ། ང་རྒྱལ་མེད་པའི་གུས་པ་གསུམ་དང་ལྡན་པའི་སྐྱེས་བུ་ནི། གདམས་ངག་ཉན་པའི་གང་ཟག་ཡིན་ཅིང༌། ས་མཚམས་ལམ་མ་ཞུགས་ནས་རྒྱུན་མཐའི་སྔ་ལོགས་ཀྱི་བར་ན་ཡོད་དོ། །གསུམ་པ་ནི། གདམས་ངག་ལ་དོན་གཉེར་གྱི་འདུན་པ་དང་ལྡན་ཞིང་སྤངས་རྟོགས་མཐར་མ་ཐུག་པའི་གནས་སྐབས་སུའོ། །བཞི་པ་ལ། སྤྱིའི་རྒྱུ་དང༌། རྟེན་ཁྱད་པར་ཅན་གྱིས་གདམས་ངག་ཁྱད་པར་ཅན་ཉན་པའི་རྒྱུ་གཉིས། དང་པོ་ནི། རིགས་སད་པ་ལས་བྱུང་བའི་གདམས་ངག་དོན་གཉེར་གྱི་འདུན་པའོ། །གཉིས་པ་ནི། ཆོས་རྒྱུན་གྱི་ཏིང་ངེ་འཛིན་ཡིན་ཏེ། དེ་ལ་བརྟེན་ནས་གསུང་རབ་ཀྱི་ཚིག་དོན་དཔག་ཏུ་མེད་པ་འཛིན་ནུས་པའི་ཕྱིར་ཏེ། རྒྱན་ལས། དེ་ཚེ་ཆོས་ཀྱི་རྒྱུན་ལ་ནི། ། ༼༣༠༡༽ སངས་རྒྱས་རྣམས་ལ་ཞི་གནས་དང༌། །ཡེ་ཤེས་ཡངས་བ་ཐོབ་བྱའི་ཕྱིར། །གདམས་ངག་རྒྱ་ཆེན་རྙེད་པར་འགྱུར། །ཞེས་སོ། །འོ་ན། ཆོས་རྒྱུན་གྱི་ཏིང་ངེ་འཛིན་གང་ལ་བྱེད་སྙམ་ན། བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་གསུང་རབ་དཔག་ཏུ་མེད་པའི་ཚིག་དོན་འཛིན་པར་ནུས་པའི་དྲན་པ་ཤེས་རབ་མཚུངས་ལྡན་དང་བཅས་པ་ཡིན་ལ།

ས་མཚམས་ནི་ཚོགས་ལམ་ནས་ཀྱང་ཡོད་དེ། དེ་ལྟར་དུ་འགྲེལ་ཆེན་ལས་བཤད་པའི་ཕྱིར། ལྔ་པ་ལ། མཚན་གཞི། མཚན་ཉིད། དབྱེ་བ། གྲངས་ངེས། གོ་རིམ་དང་ལྔ། དང་པོ་ལ། ཁ་ཅིག གདམས་ངག་ལ། བརྗོད་བྱ་དོན་གྱི་དང༌། བརྗོད་བྱེད་ཚིག་གི་གདམས་ངག་གཉིས་ཡོད་ཅིང༌། དང་པོ་ནི། གདམས་ངག་གི་དོན་ཉམས་སུ་ལེན་པར་བྱེད་པའི་སྒྲུབ་པ་ལྟ་བུ། གཉིས་པ་ནི། བཀའ་དང་དེའི་དགོངས་འགྲེལ་གྱི་བསྟན་བཅོས་ལྟ་བུ། གཉིས་ཀའང་གདམས་ ༼༣༠༢༽ ངག་མཚན་ཉིད་པ་ཡིན་ཏེ། ཆོས་ཀྱི་བཤེས་གཉེན་གྱིས། གདམས་ངག་ཡང་འདི་ཡིན་ལ། གདམས་པ་ལྟར་ཉམས་སུ་ལེན་པ་ཡང་འདི་གཙོ་བོར་གྱུར་པའི་གདམས་ངག་གོ །ཞེས་གསུངས་པའི་ཕྱིར་ཟེར། ལུང་གི་དམ་ཆོས་ཀྱི་བརྗོད་བྱར་གྱུར་པའི་ཉམས་ལེན། ལུང་གི་དམ་ཆོས་དང༌། ལུང་གི་ཆོས་འཁོར་གྱི་བརྗོད་བྱར་གྱུར་པའི་ཉམས་ལེན་ལུང་གི་ཆོས་འཁོར་དུ་ཐལ་བའི་སྐྱོན་ཡོད་དེ། ལུང་དེའི་དོན་ནི། གདམས་ངག་གི་འབྲས་བུར་གྱུར་པའི་ཉམས་ལེན་ལ་གདམས་ངག་གི་མིང་གི་བཏགས་པ་ལ་དགོངས་སོ། །བླ་མ་མཁྱེན་རབ་དབང་ཕྱུག་ན་རེ། གདམས་ངག་ཡིན་ན་ངག་ཡིན་པས་མ་ཁྱབ་སྟེ། རང་རྒྱལ་དགྲ་བཅོམ་པས་རང་གི་གདུལ་བྱ་ལ་སྒྲ་མེད་ལུས་ཀྱི་རིག་བྱེད་ཀྱི་སྒོ་ནས་གདམས་ངག་སྟོན་པ་ཡོད་པའི་ཕྱིར་ཏེ། དེའི་སྒོ་ནས་ཆོས་སྟོན་པ་ཡོད་པའི་ཕྱིར། མ་གྲུབ་ན། རང་རྒྱལ་དགྲ་བཅོམ་པ་དེ་ཉན་ཐོས་དགྲ་བཅོམ་པ་ལས་ཆོས་སྟོན་ཚུལ་གྱི་སྒོ་ནས་ ༼༣༠༣༽ ཁྱད་པར་དུ་འཕགས་པ་མ་ཡིན་པར་ཐལ་བ་དང༌། རང་བྱུང་བདག་ཉིད་རྟོགས་པའི་ཕྱིར། །ཞེས་སོགས་དང༌། གང་གང་དོན་ནི་གང་གང་ལ། །ཞེས་སོགས་དང་འགལ་ལོ། །ཞེས་གསུང་ངོ༌། །དེ་ལ་ཁ་ཅིག་ན་རེ། རྫོགས་པའི་སངས་རྒྱས་ཀྱིས་གདུལ་བྱ་ལ་སྔོན་གྱིས་སྨོན་ལམ་གྱི་མཐུས་སྒྲ་མེད་པར་ཆོས་སྟོན་པའི་ལུས་ཀྱི་རིག་བྱེད་ཐེག་ཆེན་གྱི་གདམས་ངག་དུ་ཐལ། རང་རྒྱལ་དགྲ་བཅོམ་པས་རང་གི་གདུལ་བྱ་ལ་དེ་ལྟར་སྟོན་པ་གདམས་ངག་ཡིན་པའི་ཕྱིར། ཁྱབ་སྟེ། དེ་བས་ན་སངས་རྒྱས་འདྲ་བའི་ཕྱིར།

ཞེས་སོགས་གསུངས་པའི་ཕྱིར། འདོད་ན། དེ་ཆོས་ཅན། ལུང་གི་དམ་ཆོས་སུ་ཐལ་ལོ། །དེ་ཡང་འདོད་ན། སངས་རྒྱས་ཀྱི་བཀར་ཐལ། འདོད་པ་གང་ཞིག་སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་ཡིན་པའི་ཕྱིར་དང༌། བསྟན་བཅོས་མ་ཡིན་པའི་ཕྱིར། མ་ཁྱབ་ན། ཆོས་རྣམས་ཐམས་ཅད་ ༼༣༠༤༽ བཀའ་དང་བསྟན་བཅོས་གཉིས་སུ་འདུས། ཞེས་པ་དང་འགལ། ཊཱི་ཀས། གདམས་ངག་ཡིན་ན། ངག་ཡིན་དགོས་ཏེ། ལུང་རིགས་གཉིས་ཀྱིས་གྲུབ་པའི་ཕྱིར་ཏེ། ལུང་འབོགས་པ་དཀོན་མཆོག་གསུམ་ལ་འདོམས། ཞེས་དང༌། འཇུག་འགྲེལ་ལས། ཁོང་དུ་ཆུད་པའི་ཆེད་དུ་ཆོས་སྟོན་པ་ནི་གདམས་ངག་གོ །ཞེས་དང༌། ཇོ་བོ་རྗེས། གདམས་ངག་རྣམ་པ་བཅུ་ཡིན་ཏེ། །ངོ་བོ་ངག་གི་འཁོར་ལོར་བཞེད། །ཚོགས་ལ་གསུམ་དང་སྦྱོར་ལ་ལྔ། །མཐོང་བསྒོམ་ལམ་ལ་རེ་རེ་འོ། །ཞེས་གསུངས་པའི་ཕྱིར། རིགས་པས་གྲུབ་སྟེ་གདམས་པའི་ཚིག་ཡིན་ན། ཚིག་ཡིན་དགོས་པའི་ཕྱིར་དང༌། ལུང་གི་དམ་ཆོས་ཡིན་ན། ལུང་ཡིན་དགོས་པའི་ཕྱིར། གལ་ཏེ་ཡང་དག་པའི་ངག་ཡིན་ན། ངག་ཡིན་དགོས་པར་ཐལ། གདམས་ངག་ཡིན་ན། ངག་ཡིན་དགོས་པའི་ཕྱིར་རོ། །ཆོས་སྟོན་པ་ངག་གི་ ༼༣༠༥༽ ཆོས་སྟོན་དགོས་པར་ཐལ། གདམས་ངག་སྟོན་ན་ངག་གིས་སྟོན་པས་ཁྱབ་པའི་ཕྱིར། ཞེ་ན། ཡང་དག་པའི་རྟོག་པ་ཡིན་ན། རྟོག་པ་ཡིན་དགོས་པར་ཐལ། སྒྲ་དོན་འདྲེས་འཛིན་གྱི་རྟོག་པ་ཡིན་ན། རྟོག་པ་ཡིན་དགོས་པའི་ཕྱིར། ཆོས་སྟོན་ན་ངག་གི་སྒོ་ནས་སྟོན་དགོས་པར་ཐལ། ལུང་གི་ཆོས་འཁོར་བསྐོར་ན་ངག་གི་སྒོ་ནས་བསྐོར་དགོས་པའི་ཕྱིར། གཉིས་པ་ལ། ཁ་ཅིག བྱང་ཆུབ་སྒྲུབ་པའི་ཐབས་གཙོ་བོར་སྟོན་པའི་ལུང་གིས་དམ་ཆོས། ཞེས་དང༌། མངོན་མཐོ་དང་ངེས་ལེགས་གང་རུང་སྒྲུབ་པའི་ཐབས་སྟོན་པའི་ལུང་གི་དམ་ཆོས་ཟེར། དང་པོ་ལ། གདམས་ངག་ཡིན་ན། ངེས་ལེགས་ཀྱིས་གདམས་ངག་ཡིན་པས་ཁྱབ་པར་ཐལ་བའི་སྐྱོན་གནས་སོ། །གཉིས་པ་ལ། བསམ་གཏན་གྱི་དངོས་གཞི་ཐོབ་པའི་ཕྱི་རོལ་པ་མེད་པར་ཐལ། བསམ་གཏན་གྱི་དངོས་གཞི་ཐོབ་པའི་ཐབས་གཙོ་བོར་སྟོན་

༼༣༠༦༽ པའི་ཕྱི་རོལ་པའི་གདམས་ངག་མེད་པའི་ཕྱིར། མ་གྲུབ་ན། དེ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། རང་ལུགས། རང་གི་གདམས་བྱའི་དོན་གཙོ་བོར་སྟོན་པའི་ལུང་གི་ཆོས། གསུམ་པ་ལ། བརྗོད་བྱ། དགོས་པ། ཡུལ་གྱི་སྒོ་ནས་དབྱེ་བ་དང་གསུམ། དང་པོ་ལ། མངོན་མཐོའི་དང༌། ངེས་ལེགས་ཀྱི་གདམས་ངག་གཉིས། དང་པོའི་མཚན་ཉིད་གཙོ་བོར་མངོན་མཐོ་སྒྲུབ་པའི་ཐབས་སྟོན་པའི་ལུང་གི་དམ་ཆོས། མཚན་གཞི། འཁོར་བའི་ཕུན་ཚོགས་གཙོ་བོར་སྒྲུབ་པའི་ཕྱིར་དུ་དགེ་བ་བཅུའི་ལས་ལམ་སྟོན་པའི་བསྟན་བཅོས་ལྟ་བུའོ། །གཉིས་པའི་མཚན་ཉིད། བྱང་ཆུབ་སྒྲུབ་པའི་ཐབས་གཙོ་བོར་སྟོན་པའི་ལུང་གི་དམ་ཆོས། དབྱེ་ན། ཐེག་པ་ཆེ་ཆུང་གི་གདམས་ངག་གཉིས། དང་པོའི་མཚན་ཉིད། རྫོགས་པའི་བྱང་ཆུབ་སྒྲུབ་པའི་ཐབས་གཙོ་བོར་སྟོན་པའི་ལུང་གི་དམ་ཆོས། མཚན་གཞི། ཤེར་ཕྱིན་ ༼༣༠༧༽ གྱི་མདོ་དགོངས་འགྲེལ་དང་བཅས་པ་ལྟ་བུའོ། །གཉིས་པའི་མཚན་ཉིད། ཐེག་དམན་གྱི་བྱང་ཆུབ་སྒྲུབ་པའི་ཐབས་གཙོ་བོར་སྟོན་པའི་ལུང་གི་དམ་ཆོས། མཚན་གཞི། འདུལ་བ་ལུང་དགོངས་འགྲེལ་དང་བཅས་པ་ལྟ་བུའོ། །གལ་ཏེ་འདུལ་བ་ལུང་ཆོས་ཅན་ཐེག་དམན་གྱི་གདམས་ངག་མ་ཡིན་པར་ཐལ། ཐེག་ཆེན་གྱི་དེ་ཡིན་པའི་ཕྱིར་ཏེ། སངས་རྒྱས་ཀྱི་དེ་ཡིན་པའི་ཕྱིར། ཞེ་ན། ཉན་ཐོས་ཀྱི་ཚོགས་ལམ་ཆོས་ཅན། ཐེག་དམན་གྱི་རིགས་མ་ཡིན་པར་ཐལ། ཐེག་ཆེན་གྱི་རིགས་ཡིན་པའི་ཕྱིར་ཏེ། སངས་རྒྱས་ཀྱི་རིགས་ཡིན་པའི་ཕྱིར། ཐེག་དམན་དུ་རིགས་ངེས་པའི་ཚོགས་ལམ་པ་ཆོས་ཅན། ཐེག་དམན་དུ་རིགས་ངེས་པ་མ་ཡིན་པར་ཐལ། ཐེག་ཆེན་དུ་རིགས་ངེས་པའི་ཕྱིར་ཏེ། སངས་རྒྱ་བར་རིགས་ངེས་པའི་ཕྱིར། གཉིས་པ་ལ། གདམས་པའི་དང༌། རྗེས་བསྟན་གྱི་གདམས་ངག་གཉིས། འདི་དག་ ༼༣༠༨༽ ལ། བཤད་ཚུལ་སྤྱིར་བསྟན་པ་དང༌། འགལ་མི་འགལ་ལ་དཔྱད་པ་གཉིས། དང་པོ་ལ། འགྲེལ་ཆེན་གཉིས་ལྟར་ན། ཐོབ་ཟིན་གྱི་ཡོན་ཏན་མི་ཉམས་པར་འཕེལ་བའི་ཕྱིར་དུ་འདོམས་པའི་གདམས་ངག་ནི་དང་པོའོ། །དེའི་རྗེས་སུ་སྔར་མ་ཐོབ་པའི་ཡོན་ཏན་གསར་དུ་ཐོབ་ཕྱིར་དུ་འདོམས་པའི་གདམས་ངག་གཉིས་པར་བཞེད་དེ།

ཉི་ཁྲི་སྣང་བ་ལས། ཡང་དག་པར་ཐོབ་པའི་ཡོན་ཏན་ཡོངས་སུ་བསྐྱང་བར་བྱ་བའི་ཕྱིར་ཡོངས་སུ་མི་ཉམས་པ་ཉེ་བར་བཟུང་ནས་གདམས་པ་ཡིན་པས་དེའི་རྗེས་སུ་ལམ་ཐོབ་པའི་ཡོན་ཏན་ཐོབ་པ་ཡིན་པའི་ཕྱིར་རྗེས་སུ་གདམས་པ་ཡིན་ནོ། །ཞེས་གསུངས་པའི་ཕྱིར་བརྒྱད་སྟོང་འགྲེལ་ཆེན་ལས་ཀྱང་དེ་དང་མཐུན་པར་གསུངས་པའི་ཕྱིར། དོན་གསལ་འདིར། གོ་རིམ་དེ་ལས་བཟློག་ཏེ་བསྟན་ནོ། །བྱང་ཆུབ་ཀྱི་སེམས་བསྐྱེད་པ་དང༌། དེས་འཕངས་པའི་ཆོས་འགྲུབ་པར་བྱ་བའི་ཕྱིར། ཡོན་ཏན་ཐོབ་པ་ཡོངས་སུ་བསྲུང་བའི་དོན་གྱིས་མངོན་པར་འཕེལ་བར་བྱ་བའི་ ༼༣༠༩༽ ཕྱིར། འདོམས་པ་ནི་གདམས་ངག་སྟེ། །ཞེས་གསུངས་པའི་ཕྱིར། དེ་ཡང་བྱང་ཆུབ་ཀྱི་སེམས་བསྐྱེད་པ་དང༌། དེས་འཕངས་པའི་ཆོས་འགྲུབ་པར་བྱ་བའི་ཕྱིར། འདོམས་པ་ནི་གདམས་ངག་སྟེ། ཞེས་པས་དང་པོ་བསྟན། ཡོན་ཏན་ཐོབ་པ་ཞེས་སོགས་ཀྱི་གཉིས་པ་བསྟན་པ་ཡིན་ནོ། །དེས་ན། སྔར་མ་ཐོབ་པའི་ཡོན་ཏན་འགའ་ཞིག་ཐོབ་ཕྱིར་དུ་གཙོ་བོར་འདོམས་པའི་གདམས་ངག དང་པོའི་མཚན་ཉིད། མཚན་གཞི། མངོན་རྟོགས་རྒྱན་གྱི་ཚིག་དོན་མི་ཤེས་པའི་གང་ཟག་ལ། རྒྱན་བཤད་པའི་ཚེ་རྒྱན་ལྟ་བུའོ། །ཐོབ་ཟིན་གྱི་ཡོན་ཏན་མི་ཉམས་ཞིང་འཕེལ་བར་འདོམས་པའི་གདམས་ངག གཉིས་པའི་མཚན་ཉིད། མཚན་གཞི། རྒྱན་གྱི་ཚིག་དོན་རགས་པ་ཤེས་པའི་གང་ཟག་ལ་རྒྱན་བཤད་པའི་ཚེ་རྒྱན་ལྟ་བུའོ། །འདི་དག་ནི། ཊཱི་ཀ་ལས་བཤད་པའི་ཚུལ་ཡིན་ལ། མཁས་པ་བུ་ན་རེ། དོན་གསལ་ལས། 

༼༣༡༠༽ བྱང་ཆུབ་ཀྱི་སེམས་བསྐྱེད་པ་དང༌། ཞེས་སོགས་གཞུང་སྔ་མས་རྗེས་བསྟན་དང༌། དེས་འཕངས་པའི་ཆོས་འགྲུབ་པར་བྱ་བའི་ཕྱིར། ཞེས་སོགས་ཀྱིས་གདམས་པའི་གདམས་ངག་བསྟན་པས་འགྲེལ་ཆེན་གཉིས་དང་མཐུན་པར་འཆད་པ་ནི་མཁས་པའི་ལེགས་བཤད་དོ། །གཉིས་པ་ལ། ཁ་ཅིག དེ་གཉིས་གལ་ཏེ། གང་ཟག་གཅིག་ལ་ལྟོས་ཏེ་འགལ་བའི་ཕྱིར་ཞེ་ན། གང་ཟག་གཅིག་ལ་ལྟོས་སྟེ་གདམས་པའི་གདམས་ངག་ཡིན་ན། དེ་ཡིན་པས་ཁྱབ་པ་དང༌། གང་ཟག་གཅིག་ལ་ལྟོས་ཏེ་རྗེས་བསྟན་གྱི་གདམས་ངག་ཡིན་ན། དེ་ཡིན་དགོས་པར་ཐལ། སྒྲུབ་བྱེད་དེ་འཐད་པའི་ཕྱིར། འདོད་ན། མངོན་རྟོགས་རྒྱན་ཆོས་ཅན། དང་པོ་དེར་ཐལ། དེའི་ཕྱིར་ཏེ། རྒྱན་གྱི་ཚིག་དོན་མི་ཤེས་པའི་གང་ཟག་ལ་ལྟོས་ཏེ། དེར་འགྱུར་བའི་ཕྱིར། འདོད་ན། ནང་འགལ་ལོ། །དེས་ན་དེ་གཉིས་སྤྱིར་མི་འགལ་ཏེ། རྒྱུད་སོ་སོ་ལ་ལྟོས་ནས་དེ་གཉིས་ཀྱི་ ༼༣༡༡༽ གཞི་མཐུན་ཡོད་པའི་ཕྱིར། གང་ཟག་གཅིག་ལ་ལྟོས་ན་འགལ་ཏེ། དེ་ལ་ལྟོས་ཏེ་དེ་གཉིས་ཀྱི་གཞི་མཐུན་མེད་པའི་ཕྱིར། གསུམ་པ་ལ། སྒྲུབ་པ་རང་གི་ངོ་བོ་ལ་འདོམས་པའི་གདམས་ངག་སོགས་བཅུ། བཞི་པ་ནི། ཐེག་ཆེན་གྱི་གདམས་ངག་ལ་འདིར་བསྟན་གྱི་གདམས་ངག་བཅུར་གྲངས་ངེས། བཅུ་པོ་འདིས་ཐེག་ཆེན་སྐྱེས་བུའི་བཞེད་དོན་ཕུན་སུམ་ཚོགས་པ་སྒྲུབ་ནུས་ཏེ། འདི་ཙམ་ཁོ་ནས་དོན་ཐམས་ཅད་ཕུན་སུམ་ཚོགས་པར་འགྱུར་བས་གདམས་ངག་ནི་རྣམ་པ་བཅུའོ། །ཞེས་གསུངས་པའི་ཕྱིར། ལྔ་པ་ནི། བྱང་ཆུབ་མཆོག་ཏུ་སེམས་བསྐྱེད་པའི་གང་ཟག་གིས། དེ་བཞིན་གཤེགས་པ་ལ་ཐེག་ཆེན་གྱི་གདམས་ངག་ཉན་ནས་ཐབས་ཁྱད་པར་ཅན་གྱིས་བསྒྲུབ་པས། དམིགས་ཡུལ་བདེན་པ་བཞི་ལ་དམིགས། རྟེན་དཀོན་མཆོག་གསུམ་ལ་བརྟེན་ཏེ། བརྩོན་འགྲུས་ ༼༣༡༢༽ རྣམ་པ་གསུམ་གྱིས་བྱ་བ་ངན་པ་ལ་ཞེན་པ། སྒྱིད་ལུག་པ་སེམས་ཞུམ་པའི་ལེ་ལོ་གསུམ་བཅོམ་ནས་གནས་སྐབས་ཀྱི་འབྲས་བུ་ཁྱད་པར་ཅན་སྤྱན་དང་མངོན་ཤེས་མངོན་དུ་བྱས་ཏེ། མཐར་ཐུག་གི་འབྲས་བུ་མཐོང་སྒོམ་གྱི་སྒྲིབ་པ་མཐའ་དག་ལས་གྲོལ་བའི་རྣམ་མཁྱེན་མངོན་དུ་བྱེད་པ་ནི།

འདིར་བསྟན་གྱི་གདམས་ངག་བཅུ་ཉམས་སུ་ལེན་པའི་རིམ་པ་ཡིན་ནོ། །གཉིས་པ་ནི། ཐེག་ཆེན་སེམས་བསྐྱེད་ཀྱི་འོག་ཏུ་གདམས་ངག་བཤད་པ་ཆོས་ཅན། དགོས་པ་ཡོད་དེ། བྱང་ཆུབ་མཆོག་ཏུ་སེམས་བསྐྱེད་པའི་གང་ཟག་གིས། ཡུལ་དེ་བཞིན་གཤེགས་པ་ལ་གདམས་ངག་ཉན་ནས་ཉམས་སུ་ལེན་དགོས་པར་ཤེས་པའི་ཆེད་ཡོད་པའི་ཕྱིར། གཉིས་པ་ལ། སྒྲུབ་པ་རང་གི་ངོ་བོ། དམིགས་ཡུལ་བདེན་པ་བཞི། རྟེན་དཀོན་མཆོག་གསུམ། དེའི་ཡོན་ཏན་སྤྱན་དང་མངོན་ཤེས་བཤད་པའོ། །དང་པོ་ནི། བསྒྲུབ་དང་བདེན་པ་རྣམས་དང་ནི། །ཞེས་ ༼༣༡༣༽ སོགས་ཀྱི་སྐབས་སུ། གཉིས་ཀྱི་དང་པོ་ལ། ཡུལ་ཅན་སྒྲུབ་པ་རང་གི་ངོ་བོ་ལ་འདོམས་པའི་གདམས་ངག ཡུལ་བདེན་པ་གཉིས་བཤད་པའོ། །དང་པོ་ལ། མཚན་ཉིད། དབྱེ་བ། གཞུང་གི་བསྟན་ཚུལ་ལོ། །དང་པོ་ལ། ཁ་ཅིག ཡུལ་བདེན་གཉིས་ལས་མི་འདའ་བར་ཡུལ་ཅན་ཐབས་ཤེས་ཟུང་འབྲེལ་གྱི་སྒོ་ནས་སྒྲུབ་པ་ཉམས་སུ་ལེན་ཚུལ་སྟོན་པའི་ལུང་གི་དམ་ཆོས་ཟེར། གྲུབ་པ་ཡིན་ན། ཐེག་ཆེན་གྱི་སྒྲུབ་པ་ཡིན་དགོས་པར་ཐལ། དེ་རང་གི་ངོ་བོ་ལ་འདོམས་པའི་གདམས་ངག་ཡིན་ན། ཐེག་ཆེན་གྱི་གདམས་ངག་ཡིན་དགོས་པའི་ཕྱིར་ཏེ། མཚན་ཉིད་དེ་འཐད་པའི་ཕྱིར། རང་ལུགས། སྒྲུབ་པ་རང་གི་ངོ་བོ་ཕྱིན་ཅི་མ་ལོག་པར་སྟོན་པའི་ལུང་གི་དམ་ཆོས། དབྱེ་ན། ཐེག་པ་ཆེ་ཆུང་གི་དེ་གཉིས། མཚན་ཉིད་རིམ་བཞིན། ཡུལ་བདེན་པ་གཉིས་ལ་མི་འདའ་བར་ཡུལ་ ༼༣༡༤༽ ཅན་ཐབས་ཤེས་ཟུང་འབྲེལ་གྱི་སྒོ་ནས་ཐེག་ཆེན་གྱི་སྒྲུབ་པ་ཉམས་སུ་ལེན་ཚུལ་སྟོན་པའི་ཐེག་ཆེན་གྱི་ལུང་གི་དམ་ཆོས། ཐེག་དམན་རང་ལུགས་ཀྱི་ཐབས་ཤེས་གཉིས་དང་ལྡན་པའི་སྒོ་ནས་ཐེག་དམན་གྱི་སྒྲུབ་པ་ཉམས་སུ་ལེན་ཚུལ་སྟོན་པའི་ཐེག་དམན་གྱི་ལུང་གི་དམ་ཆོས། མཚན་གཞི་རིམ་བཞིན། ཐེག་པ་ཆེ་ཆུང་གི་སློབ་ལམ་བཞི་ཉམས་སུ་ལེན་ཚུལ་སྟོན་པའི་བཀའ་དང་དགོངས་འགྲེལ་བསྟན་བཅོས་ལྟ་བུའོ། །གསུམ་པ་ནི། སྒྲུབ་དང༌། ཞེས་སོགས་ཀྱི་རྩ་བའི་དངོས་བསྟན་གྱི་གདམས་ངག་ལ་བཀས་ཁྱབ་སྟེ།

མངོན་རྟོགས་རྒྱུན་ཤེར་ཕྱིན་གྱི་མདོའི་དངོས་ཀྱི་དགོངས་འགྲེལ་ཡིན་པའི་ཕྱིར། བྱང་ཆུབ་ཀྱི་སེམས་ཀྱི་རབ་ཏུ་དབྱེ་བ་ཞེས་སོགས་འགྲེལ་པའི་དངོས་བསྟན་ལ་བསྟན་བཅོས་ཡོད་དེ། དོན་གསལ་ནི། ཤེར་ཕྱིན་གྱི་མདོ་དང་རྒྱན་གཉིས་ཀའི་དངོས་ཀྱི་རྣམ་བཤད་ཡིན་པའི་ཕྱིར། གཉིས་པ་ལ། དབྱེ་གཞི། དབྱེ་ངོ༌། །ཕྱེ་བའི་དོན། རང་ ༼༣༡༥༽ བཞིན། གཏན་ལ་འབེབས་དགོས་པའི་རྒྱུ་མཚན་ནོ། །དང་པོ་ལ་ལོ་ཆེན་ན་རེ། ཤེས་བྱ་བདེན་གཉིས་ཀྱི་དབྱེ་གཞི་མ་ཡིན་ཏེ། མདོ་ལས། ལྷའི་བུ་དག་དོན་དམ་པའི་བདེན་པ་ལུས་དང་ངག་དང་ཡིད་ཀྱི་རང་བཞིན་དུ་གྱུར་ན་ནི་དོན་དམ་པའི་བདེན་པ་ཞེས་བྱ་བའི་གྲངས་སུ་མི་འགྲོ་སྟེ། ཀུན་རྫོབ་ཀྱི་བདེན་པ་ཞེས་བྱ་བ་ཉིད་དུ་འགྱུར་རོ། །ཞེས་དང༌། རྡོ་རྗེ་གཅོད་པ་ལས། ཆོས་ཉིད་ཤེས་པར་བྱ་མིན་པས། །དེ་ནི་རྣམ་པར་ཤེས་མི་ནུས། །ཞེས་དང༌། དོན་དམ་བློ་ཡི་སྤྱོད་ཡུལ་མིན། །བློ་ནི་ཀུན་རྫོབ་ཡིན་པར་བརྗོད། །ཅེས་གསུངས་པའི་ཕྱིར་ཟེར། མི་འཐད་དེ། ལུང་རིགས་གཉིས་ཀྱིས་གནོད་པའི་ཕྱིར་ཏེ། དང་པོ་ནི། ཡབ་སྲས་མཇལ་བའི་མདོ་ལས། དེ་བཞིན་གཤེགས་པས་ཀུན་རྫོབ་དང་དོན་དམ་པའི་བདེན་པ་གཉིས་ཐུགས་སུ་ཆུད་དེ། ཤེས་པར་བྱ་བ་ཡང་ཀུན་རྫོབ་དང་དོན་དམ་པའི་བདེན་པ་འདི་གཉིས་སུ་ཟད་དོ། ། ༼༣༡༦༽ ཞེས་སོ། །གཉིས་པ་ནི། ཐེག་ཆེན་གྱི་མཐོང་ལམ་དེ་ཆོས་ཉིད་མངོན་སུམ་དུ་གསར་དུ་མཐོང་བའི་ལམ་མ་ཡིན་པ་དང༌། ཐེག་ཆེན་གྱི་སྒོམ་ལམ་དེ་ཆོས་ཉིད་མངོན་སུམ་དུ་མཐོང་ཟིན་རྒྱུན་ལྡན་དུ་སྒོམ་པར་བྱེད་པའི་ལམ་མ་ཡིན་པར་འགྱུར་རོ། །རང་ལུགས། ཤེས་བྱ། རྟེན་འབྲེལ། བདེན་པ་ཙམ་དབྱེ་གཞིའོ། །གལ་ཏེ་མི་འཐད་དེ། བདེན་པ་མེད་པའི་ཕྱིར། མ་གྲུབ་ན། བདེན་པར་གྲུབ་པའི་ཆོས་ཡོད་པ་དང༌། གཞི་གྲུབ་ན་བདེན་མེད་ཡིན་པས་མ་ཁྱབ་པར་འགྱུར་རོ། །ཟེར། རང་བཞིན་གྱིས་གྲུབ་པའི་ཆོས་ཡོད་པ་དང༌། གཞི་གྲུབ་ན་རང་བཞིན་གྱིས་མེད་པས་མ་ཁྱབ་པར་ཐལ།

རང་བཞིན་ཡོད་པའི་ཕྱིར། དེ་བཞིན་དུ། རང་གི་མཚན་ཉིད་ཀྱིས་གྲུབ་པ་དང༌། རང་གི་ངོ་བོས་གྲུབ་པ་ལ་ཡང་སྦྱར་རོ། །གཞན་ཡང༌། རྒྱུ་དགེ་བ་སྤྱད་པ་ལ་འབྲས་བུ་བདེ་བ་འབྱུང་བ་སོགས་ལས་འབྲས་མི་བསླུ་བར་བཤད་པ་མི་འཐད་པར་ཐལ། ༼༣༡༧༽ ལས་འབྲས་ཀྱི་རྣམ་བཞག་མི་བདེན་པའི་ཕྱིར། མ་གྲུབ་ན། ལས་འབྲས་ཀྱི་རྣམ་བཞག་བདེན་པ་གྲུབ་པ་དང༌། གཞི་གྲུབ་ན་ལས་འབྲས་ཀྱི་རྣམ་བཞག་བདེན་མེད་ཡིན་པས་མ་ཁྱབ་པར་ཐལ་ལོ། །གཉིས་པ་ལ། སྣང་བ་ཀུན་རྫོབ་ཀྱི་བདེན་པ་དང༌། གནས་ལུགས་དོན་དམ་པའི་བདེན་པ་གཉིས་ཏེ། ཡབ་སྲས་མཇལ་བའི་མདོ་ལས། འཇིག་རྟེན་མཁྱེན་པས་གཞན་ལ་མ་གསན་པར། །བདེན་པ་འདི་གཉིས་ཀྱིས་ནི་སྟོན་པར་མཛད། །གང་གི་ཀུན་རྫོབ་དེ་བཞིན་དོན་དམ་སྟེ། །བདེན་པ་གསུམ་པ་ནམ་ཡང་ཡོད་མ་མཆིས། །ཞེས་དང༌། རྩ་ཤེར་ལས། སངས་རྒྱས་རྣམས་ཀྱིས་ཆོས་བསྟན་པ། །བདེན་པ་གཉིས་ལ་ཡང་དག་བརྟེན། །འཇིག་རྟེན་ཀུན་རྫོབ་བདེན་པ་དང༌། །དམ་པའི་དོན་གྱིས་བདེན་པའོ། །ཞེས་སོ། །གསུམ་པ་ལ། བདེན་པ་གཉིས་པོ་དེ། དངོས་པོ་དང་དངོས་མེད་བཞིན་དུ། གཅིག་ ༼༣༡༨༽ པ་བཀག་པའི་ཐ་དད་ཡིན་ནམ། བུམ་སྣམ་བཞིན་དུ་ངོ་བོ་ཐ་དད་ཡིན་ནམ། བྱས་མི་རྟག་བཞིན་དུ་ངོ་བོ་གཅིག་ལ་ལྡོག་པ་ཐ་དད་དུ་ཕྱེ་བ་གང་ཡིན་ཞེ་ན། དང་པོ་གཉིས་མ་ཡིན་ཏེ། དེ་གཉིས་དངོས་མེད་ཡིན་པའི་ཕྱིར་དང༌། དེ་གཉིས་ལ་བདག་གཅིག་གི་འབྲེལ་པ་གྲུབ་པའི་ཕྱིར། ཁ་ཅིག གསུམ་པ་ལྟར་མ་ཡིན་ཏེ། བདེན་གཉིས་ཀྱི་ངོ་བོ་མེད་པའི་ཕྱིར་ཏེ། ངོ་བོའི་སྒོ་ནས་མེད་པའི་ཕྱིར་ཟེར། བདེན་གཉིས་ཀྱི་རང་བཞིན་མེད་པར་ཐལ། དེ་གཉིས་རང་བཞིན་གྱིས་མེད་པའི་ཕྱིར། དེས་ན། ངོ་བོ་གཅིག་ལ་ལྡོག་པ་ཐ་དད་ཡིན་ཏེ། ཀུན་རྫོབ་ལས་ངོ་བོ་ཐ་དད་དུ་གྱུར་པའི་དོན་དམ་བདེན་པ་རིགས་པས་སྤྱད་ན་མི་རྙེད་པའི་ཕྱིར་དང༌། བློས་མཐོང་ཚུལ་ཐ་དད་དུ་མེད་པའི་ཕྱིར་ཏེ། བྱང་ཆུབ་སེམས་འགྲེལ་ལས། ཀུན་རྫོབ་ལས་ནི་ཐ་དད་པར། །དེ་ཉིད་དམིགས་པ་མ་ཡིན་ཏེ། །ཀུན་རྫོབ་སྟོང་པ་ཉིད་དུ་བཤད། །སྟོང་ཉིད་ཁོ་ན་

༼༣༡༩༽ ཀུན་རྫོབ་ཡིན། །མེད་ན་མི་འབྱུང་ངེས་པའི་ཕྱིར། །བྱས་དང་མི་རྟག་ཇི་བཞིན་ནོ། །ཞེས་དང༌། མདོ་ལས། གཟུགས་སྟོང་པའོ། །སྟོང་པ་ཉིད་གཟུགས་སོ། །གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ། །སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། །ཞེས་དང༌། འགྲེལ་པར། འདུས་བྱས་དང་འདུས་མ་བྱས་དག་ངོ་བོ་གཅིག་པ་ཉིད་ཀྱིས་ཕན་ཚུན་ཐ་དད་པར་གདགས་པར་མི་ནུས་པ་བཞིན་ནོ། །ཞེས་སོ། །གནས་ཚུལ་སེམས་པའི་རིགས་ངོར། བདེན་གཉིས་གཅིག་དང་ཐ་དད་གང་རུང་དུ་དཔྱད་པར་བྱ་བ་མ་ཡིན་ཏེ། དེ་དག་ལ་སྐྱོན་བཞི་བཞི་ཡོད་པར་དགོངས་འགྲེལ་དུ་བཤད་པའི་ཕྱིར། གཅིག་པ་ལ་སྐྱོན་བཞི་ནི། ཀུན་རྫོབ་མཐོང་བས་གཙོ་བོར་དོན་དམ་བདེན་པ་མཐོང་བར་འགྱུར་བ་དང༌། ཀུན་རྫོབ་ལ་དམིགས་ནས། ཀུན་ནས་ཉོན་མོངས་འཕེལ་བ་ལྟར། དོན་དམ་ལ་དམིགས་ནས་ཀྱང་དེ་འཕེལ་བར་ཐལ་བ་དང༌། ཀུན་རྫོབ་ལས་ལོགས་སུ་དོན་དམ་བཙལ་ ༼༣༢༠༽ དུ་མེད་པར་ཐལ་བ་དང༌། ཀུན་རྫོབ་བདེན་པ་སྤྲོས་པ་སྣ་ཚོགས་དང་བཅས་པ་བཞིན་དུ་དོན་དམ་ཡང་དེར་འགྱུར་རོ། །ཐ་དད་པའི་སྐྱོན་བཞི་ནི། དོན་དམ་སྣང་བའི་ཆོས་ཉིད་མ་ཡིན་པར་ཐལ་བ་དང༌། དོན་དམ་རྟོགས་པས་སྣང་བ་ལ་བདེན་ཞེན་གྱིས་སྒྲོ་འདོགས་མི་ཆོད་པར་ཐལ་བ་དང༌། ཀུན་རྫོབ་རིགས་པས་མི་རྙེད་པའི་དེ་ཁོ་ན་ཉིད་དོན་དེ་མ་ཡིན་པར་ཐལ་བ་དང༌། ཀུན་ནས་ཉོན་མོངས་དང༌། རྣམ་བྱང་གཅིག་ཏུ་ཐལ་བའོ། །དེའི་དོན་ཡང༌། བདེན་གཉིས་ངོ་བོ་ཐ་དད་དུ་རིགས་པས་དཔྱད་པའི་ཚེ་གྲུབ་ན། དོན་དམ་རྟོགས་ཀྱང་ཀུན་རྫོབ་ལ་སྒྲོ་འདོགས་མ་ཆོད་པས་ཀུན་ནས་ཉོན་མོངས་པ་འཕེལ་བ་དང༌། དོན་དམ་ལ་དམིགས་ནས་རྣམ་བྱང་འཕེལ་བ་དུས་གཅིག་དུ་ཐལ་བའོ། །འདི་དག་གི་དོན་ལ། ཁ་ཅིག ངོ་བོ་གཅིག་དང་ངོ་བོ་ཐ་དད་གང་རུང་མ་ཡིན་པའི་དོན་དུ་འཆད། ཁ་ཅིག ངོ་བོ་གཅིག་ལ་ལྡོག་པ་ཐ་དད་ཡིན་པའི་དོན་དུ་འཆད་པ་ཡོད་ཀྱང༌། གནས་ཚུལ་སེམས་ ༼༣༢༡༽ པའི་རིགས་ངོར། གཅིག་དང་ཐ་དད་གཉིས་ཀ་བཀག་པ་ཡིན་ཏེ།

དགོངས་འགྲེལ་ལས། འདུ་བྱེད་ཁམས་དང་དོན་དམ་མཚན་ཉིད་དེ། །གཅིག་དང་ཐ་དད་བྲལ་བའི་མཚན་ཉིད་ཅན། །གཅིག་དང་ཐ་དད་ཉིད་དུ་གང་སེམས་པ། །དེ་དག་ཚུལ་མིན་ཡིད་བྱེད་ཞུགས་པ་ཡིན། །ཞེས་སོ། །བཞི་པ་ལ། མཚོན་པར་བྱེད་པའི་མཚན་ཉིད། མཚོན་བྱའི་སྒྲ་བཤད། མཚན་གཞིའི་དབྱེ་བ། བདེན་གཉིས་ངེས་འབྱེད་ཀྱི་ཚད་མ་བཤད་པའོ། །དང་པོ་ལ། བྱེ་བྲག་ཏུ་སྨྲ་བ། མདོ་སྡེ་པ། སེམས་ཙམ་པ། དབུ་མ་པའི་འདོད་ཚུལ་ལོ། །དང་པོ་ནི། བཅོམ་པའམ་བཤིགས་པ་ན་རང་འཛིན་གྱི་བློ་འདོར་བའི་ཆོས། ཀུན་རྫོབ་ཀྱི་མཚན་ཉིད། དེ་ལ་བཅོམ་པ་ན་རང་འཛིན་བློ་འདོར་བ་དང༌། བློས་རྣམ་པར་བཤིག་པ་ན་རང་འཛིན་བློ་འདོར་བ་རྣམ་པ་གཉིས། དང་པོ་ནི། བུམ་པ་ལྟ་བུ། གཉིས་པ་ནི། བུམ་ནང་གི་ཆུ་ལྟ་བུའོ། །བཅོམ་པའམ་ ༼༣༢༢༽ བློས་བཤིག་པ་ན་རང་འཛིན་གྱི་བློ་མ་འདོར་བ། དོན་དམ་གྱི་མཚན་ཉིད། མཚན་གཞི་རྡུལ་ཕྲན་དང༌། ཤེས་པ་ལྟ་བུའོ། །མཛོད་ལས། གང་ལ་བཅོམ་དང་བློ་ཡི་གཞན། །བསལ་ན་དེ་བློ་མི་འཇུག་པ། །བུམ་ཆུ་བཞིན་དུ་ཀུན་རྫོབ་ཏུ། །ཡོད་དེ་དོན་དམ་ཡོད་གཞན་ནོ། །ཞེས་སོ། །གཉིས་པ་ནི། རྟོག་པས་སྒྲོ་བཏགས་པའི་དོན་བྱེད་མི་ནུས་པའི་ཆོས་དང༌། རང་གི་མཚན་ཉིད་ཀྱིས་གྲུབ་པའི་དོན་བྱེད་ནུས་པ་མཚན་ཉིད་དུ་འདོད་ཅིང༌། སྤྱི་མཚན་དང་ཀུན་རྫོབ་བདེན་པ་དོན་གཅིག རང་མཚན་དོན་དམ་བདེན་པ། དངོས་པོ་རྣམས་དོན་གཅིག་དུ་འདོད་དེ། རྣམ་འགྲེལ་ལས། དོན་དམ་དོན་བྱེད་ནུས་པ་གང༌། །དེ་འདིར་དོན་དམ་ཡོད་པ་ཡིན། །གཞན་ནི་ཀུན་རྫོབ་ཡོད་པ་སྟེ། །དེ་དག་རང་སྤྱིའི་མཚན་ཉིད་བཤད། །ཅེས་སོ། །གསུམ་པ་ནི། རྟོག་པས་སྒྲོ་བཏགས་པ་དང༌། གཞན་དབང་གང་རུང་གིས་བསྡུས་པའི་ཆོས་དང༌། རིགས་པས་དཔྱད་བཟོད་དུ་གྲུབ་པའི་དེ་ཁོ་ན་ཉིད་ ༼༣༢༣༽ རིམ་བཞིན་མཚན་ཉིད་དང༌། ཀུན་བཏགས་དང་གཞན་དབང་དང་པོའི་མཚན་གཞི། ཡོངས་གྲུབ་གཉིས་པའི་མཚན་གཞིར་འདོད་དོ། །བཞི་པ་ལ། མཚན་ཉིད་མི་འཐད་པའི་ཆ་དགག

བཤད་ཚུལ་སྤྱིར་བསྟན། རང་ལུགས་ཀྱི་མཚན་ཉིད་བསྡུས་ཏེ་བསྟན་པའོ། །དང་པོ་ལ། ཐ་སྙད་པའི་ཚད་མས་རྙེད་པའི་རྙེད་དོན་གང་ཞིག ཐ་སྙད་པའི་ཚད་མ་དེ་ཁྱོད་ལ་ལྟོས་ཏེ། ཐ་སྙད་པའི་ཚད་མར་སོང་བ་དང༌། རིགས་ཤེས་ཚད་མས་རྙེད་པའི་རྙེད་དོན་གང་ཞིག རིགས་ཤེས་ཚད་མ་དེ་ཁྱོད་ལ་ལྟོས་ཏེ། རིགས་ཤེས་ཚད་མར་སོང་བ། རིམ་བཞིན་མཚན་ཉིད་ཡིན་ཅིང༌། ཐ་སྙད་པའི་ཚད་མས་རྙེད་པའི་རྙེད་དོན་དང༌། རིགས་ཤེས་ཚད་མས་རྙེད་པའི་རྙེད་དོན། བདེན་གཉིས་ཀྱི་མཚན་ཉིད་དུ་འདོད་པ་ལ། བུམ་པས་མ་ངེས་སོ། །ཞེས་སྐྱོན་བརྗོད་པ་ནི་ནང་འགལ་ཏེ། བུམ་པའི་ཆོས་ཉིད་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ ༼༣༢༤༽ ཕྱིར། ཐ་སྙད་པའི་ཚད་མ་དེ་ཁྱོད་ལ་ཚད་མར་སོང་བ་གང་ཞིག དེ་ཁྱོད་ལ་རིགས་ཤེས་ཚད་མར་མ་སོང་བའི་ཕྱིར། དང་པོ་དེར་ཐལ། དེའི་རྙེད་དོན་ཡིན་པའི་ཕྱིར། གཉིས་པ་མ་གྲུབ་ན། ཐ་སྙད་པའི་ཚད་མ་རིགས་ཤེས་ཚད་མར་འགྱུར་རོ། །མཚན་ཉིད་དེ་ཆོས་ཅན། བུམ་པའི་ཆོས་ཉིད་དེ་ཁྱོད་ཡིན་ན། དེ་ཀུན་རྫོབ་བདེན་པ་ཡིན་དགོས་པར་ཐལ། ཁྱོད་དེའི་མཚན་ཉིད་ཡིན་པའི་ཕྱིར། འདོད་ན། བུམ་པ་ཆོས་ཅན། དེར་ཐལ། དེའི་ཕྱིར། མཚན་ཉིད་གཉིས་པ་ལ་ཡང༌། རིགས་བསྒྲེ། ཁ་ཅིག རང་དངོས་རྟོགས་ཀྱི་ཚད་མས་གཉིས་སྣང་དང་བཅས་པའི་ཚུལ་གྱིས་རྟོགས་པ་བྱ་བའི་རིགས་སུ་གནས་པ་དང༌། རང་དངོས་རྟོགས་ཀྱི་ཚད་མས་གཉིས་སྣང་ནུབ་པའི་ཚུལ་གྱིས་རྟོགས་བྱ་གང་ཞིག སྒྲུབ་པའི་རྣམ་པར་རྟོགས་བྱ་མ་ཡིན་པ། ཟེར་ན། རྣམ་མཁྱེན་གྱི་རྣམ་མཁྱེན་རང་ལས་ཐ་མི་དད་དུ་མ་རྟོགས་པ་ཐལ། དེས་དེ་གཉིས་སྣང་ནུབ་པའི་ཚུལ་དུ་མ་རྟོགས་པའི་ཕྱིར་ ༼༣༢༥༽ ཏེ། དེས་དེ་གཉིས་སྣང་དང་བཅས་པའི་ཚུལ་དུ་རྟོགས་པའི་ཕྱིར་ཏེ། དེས་དེ་ཀུན་རྫོབ་བདེན་པར་དངོས་སུ་འཇལ་བའི་ཕྱིར། ཁྱབ་པ་ཁས། དོན་དམ་བདེན་པ་དངོས་སུ་རྟོགས་པའི་ཚད་མ་ཡིན་ན། རང་ལས་རྫས་གཞན་པའི་གཟུགས་སོགས་འཇལ་བྱེད་མ་ཡིན་དགོས་པར་ཐལ། དེ་ཡིན་ན། གཉིས་སྣང་ཅན་གྱི་ཤེས་པ་མ་ཡིན་དགོས་པའི་ཕྱིར་ཏེ།

དོན་དམ་བདེན་པའི་མཚན་ཉིད་དེ་འཐད་པའི་ཕྱིར། དོན་དམ་བདེན་པ་ཡིན་ན། མེད་དགག་ཡིན་དགོས་པར་ཐལ། དེ་ཡིན་ན་སྒྲུབ་པའི་རྣམ་པར་རྟོགས་བྱ་མ་ཡིན་དགོས་པའི་ཕྱིར། ཁ་ཅིག ཁྱོད་གང་གིས་རྙེད་པའི་ཚད་མ་དེ་ཁྱོད་ལ་ཐ་སྙད་གཅོད་བྱེད་དུ་སོང་བ་དང༌། ཁྱོད་གང་གིས་རྙེད་པའི་ཚད་མ་དེ། ཁྱོད་ལ་དོན་དམ་གཅོད་བྱེད་དུ་སོང་བ་ཟེར་ན། མཚན་ཉིད་དང་པོ་དེ་ཆོས་ཅན། ཁྱོད་ཀུན་རྫོབ་བདེན་པའི་མཚན་ཉིད་མ་ཡིན་ན། དེ་ལ་མཚན་ཉིད་མེད་དགོས་པར་ཐལ། ཁྱོད་དེའི་ ༼༣༢༦༽ མཚན་ཉིད་ཡིན་པའི་ཕྱིར། འདོད་ན། བུམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། གང་ཟག་གི་བདག་གིས་མ་ངེས། གཉིས་པ་ཡང་དེས་ཁེགས། བླ་མ་མཁྱེན་རབ་དབང་ཕྱུག་ན་རེ། རང་དངོས་རྟོགས་ཀྱི་ཚད་མས་སྣང་རུང་གིས་སྤྲོས་པ་དང་བཅས་པའི་ཚུལ་གྱིས་རྙེད་པའི་རྙེད་དོན་དང༌། རང་དངོས་རྟོགས་ཀྱི་ཚད་མས་སྣང་རུང་གི་སྤྲོས་པ་འགའ་ཡང་མ་མཐོང་བའི་ཚུལ་གྱིས་རྙེད་པའི་རྙེད་དོན། ཟེར། སྣང་རུང་གི་སྤྲོས་པ་དང་བཅས་པ་ཡིན་ན། ཀུན་རྫོབ་བདེན་པ་ཡིན་དགོས་པར་ཐལ། མཚན་ཉིད་དང་པོ་དེ་འཐད་པའི་ཕྱིར། དེ་ཡང་འདོད་ན། སྣང་རུང་གི་སྤྲོས་པ་དང་ལྡན་པ་ཡིན་ན། དེ་ཡིན་དགོས་པར་ཐལ། དེ་ཡང་འདོད་ན། སྣང་རུང་གི་སྤྲོས་པ་བདེན་པས་སྟོང་པའི་སྟོང་ཉིད་ཀྱིས་མ་ངེས། གཉིས་པ་ལ། དོན་དམ་བདེན་པ་ཆོས་ཅན། ཁྱོད་དངོས་རྟོགས་ཀྱི་ཚད་མ་ཡིན་ན། སྣང་རུང་གི་སྤྲོས་པ་མ་མཐོང་བས་ཁྱབ་པར་ཐལ། མཚན་ཉིད་དེ་འཐད་པའི་ཕྱིར། 

༼༣༢༧༽ རྟགས་ཁས། འདོད་ན། རྣམ་མཁྱེན་གྱིས་མ་ངེས། གུང་རུ་རྒྱལ་བཟང་ན་རེ། ཐ་སྙད་པའི་ཚད་མས་རྙེད་པའི་རྙེད་དོན་གང་ཞིག བསླུ་བའི་ཆོས། རིགས་ཤེས་ཚད་མས་རྙེད་པའི་རྙེད་དོན་གང་ཞིག་མི་བསླུ་བ་ཟེར་ན། རྒྱུ་དགེ་བ་སྤྱད་པ་ལ་འབྲས་བུ་བདེ་བ་འབྱུང་བའི་ལས་འབྲས་ཀྱི་རྣམ་བཞག་ཆོས་ཅན། མི་བསླུ་བ་མ་ཡིན་པར་ཐལ། བསླུ་བའི་ཆོས་ཅན་ཡིན་པའི་ཕྱིར་ཏེ། ཀུན་རྫོབ་བདེན་པ་ཡིན་པའི་ཕྱིར། གཉིས་པ་ཡང་དེས་ཁེགས། གཉིས་པ་ལ། རྒྱལ་སྲས་ཞི་བ་ལྷའི་ལུགས་ལ། འཇིག་རྟེན་པའི་བློའི་ཡུལ་དུ་གྱུར་པའི་སྣང་ཙམ་གྱི་ཆོས་དང༌། དེ་ལས་འདས་པའི་དེ་ཁོ་ན་ཉིད་ལ་བདེན་གཉིས་སུ་བཞེད་དེ། སྤྱོད་འཇུག་ལས། ཀུན་རྫོབ་དང་ནི་དོན་དམ་སྟེ། །འདི་ནི་བདེན་པ་གཉིས་སུ་འདོད། །ཅེས་སོགས་སོ། །ཟླ་བ་གྲགས་པ་ལྟར་ན། མཐོང་བ་ཡང་དག་པ། འཕགས་པའི་མཉམ་བཞག་ཡེ་ཤེས་ཀྱི་འཛིན་ ༼༣༢༨༽ སྟངས་ཀྱི་ཡུལ་ལ་དོན་དམ་བདེན་པ་དང༌། མཐོང་བ་བརྫུན་པའི་འཇིག་རྟེན་པའི་བློའི་འཛིན་སྟངས་ཀྱི་ཡུལ་ལ་ཀུན་རྫོབ་བདེན་པ་འདོད་དེ། འཇུག་པར། དངོས་ཀུན་ཡང་དག་བརྫུན་པ་མཐོང་བ་ཡིས། །དངོས་རྙེད་ངོ་བོ་གཉིས་ནི་འཛིན་པར་འགྱུར། །ཡང་དག་མཐོང་ཡུལ་གང་དེ་དེ་ཉིད་དེ། །མཐོང་བ་བརྫུན་པ་ཀུན་རྫོབ་བདེན་པར་གསུངས། །ཞེས་སོ། །སློབ་དཔོན་ཡེ་ཤེས་སྙིང་པོ་ལྟར་ན། འཇིག་རྟེན་པའི་ཐ་སྙད་ཀྱི་ཡུལ་དུ་གྱུར་པའི་སྣང་ཙམ་གྱི་ཆོས་དང༌། དེ་ལས་འདས་པའི་དེ་ཁོ་ན་ཉིད་ལ་བདེན་གཉིས་སུ་བཞེད་དེ། མདོ་ལས། ཀུན་རྫོབ་བདེན་པ་གང་ཞེ་ན། འཇིག་རྟེན་གྱི་ཐ་སྙད་བཏགས་པ་དང༌། ཡི་གེ་དང༌། སྒྲ་དང༌། བརྡས་བསྟན་པ་དག་གོ །དོན་དམ་པའི་བདེན་པ་ནི། གང་ལ་སེམས་ཀྱི་རྒྱུ་བ་ཡང་མེད་ན། ཡི་གེ་རྣམས་ལྟ་སྨྲོས་ཀྱང་ཅི་དགོས། ཞེས་གསུངས་པ་ལ་བརྟེན་ནས་བདེན་གཉིས་ཀྱི་རྣམ་བཞག་མཛད་པའི་ཕྱིར་རོ། །གསུམ་པ་ལ། ཐ་སྙད་ ༼༣༢༩༽ པའི་ཚད་མའི་ཡུལ་གྱི་གཙོ་བོར་གྱུར་པའི་སྣང་ཙམ་གྱི་ཆོས་དང༌། རིག་ཤེས་ཚད་མའི་ཡུལ་གྱི་གཙོ་བོར་གྱུར་པའི་དེ་ཁོ་ན་ཉིད་རིམ་བཞིན་མཚན་ཉིད་ཡིན་ཏེ།

དབུ་མ་བདེན་གཉིས་ལས། ཇི་ལྟར་སྣང་བ་འདི་ཁོ་ན། ཀུན་རྫོབ་གཞན་ནི་གཅིག་ཤོས་ཡིན་ཞེས་སོ། །གཉིས་པ་ལ། ཀུན་རྫོབ་བདེན་པའི་སྒྲ་བཤད་པ་དང༌། དོན་དམ་བདེན་པའི་དེ་གཉིས། དང་པོ་ནི། ཀུན་རྫོབ་ནི་ཉོན་མོངས་ཅན་མ་ཡིན་པའི་མ་རིགས་པས་བསྡུས་པའི་བདེན་འཛིན་ཡིན་ལ། དེས་བདེན་པར་བཟུང་བའི་དོན་གྱིས་ན་དེ་སྐད་ཅེས་བྱ་སྟེ། འཇུག་པར། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །དེས་གར་བཅོས་མ་བདེན་པར་སྣང་དེ་ནི། །ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། །བཅོས་མར་གྱུར་པའི་དངོས་ནི་ཀུན་རྫོབ་ཏུའོ། །ཞེས་གསུངས་པའི་ཕྱིར་རོ། །གཉིས་པ་དོན་དམ་ནི། རྟགས་ལ་བརྟེན་པའི་རིག་ཤེས་རྗེས་དཔག་དང༌། སྒོམ་བྱུང་གི་མཉམ་ ༼༣༣༠༽ བཞག་ཡེ་ཤེས་ཡིན་ལ། དེའི་ཡུལ་དུ་གནས་པ་ལ་རིགས་པ་གཞན་གྱིས་གནོད་པ་མེད་པས་ན་དེ་སྐད་ཅེས་བྱའོ། །ཡང་ན་ཆོས་ཉིད་དེ་བཞིན་ཉིད་དོན་དམ་པ་དང་བདེན་པའི་གཞི་མཐུན་དུ་མཉམ་བཞག་གི་ངོར་སྣང་བས་ན་དེ་སྐད་ཅེས་བྱ་སྟེ། ཚིག་གསལ་ལས། དོན་ཡང་དེ་ཡིན་ལ། དམ་པ་ཡང་དེ་ཡིན་པས་ན་དོན་དམ་པ་ཞེས་བྱའོ། །དེ་ཉིད་བདེན་པ་ཡིན་པས་ན་དོན་དམ་པའི་བདེན་པ་ཞེས་བྱའོ། །ཞེས་སོ། །གསུམ་པ་ལ། ཀུན་རྫོབ་དང༌། དོན་དམ་པའི་དབྱེ་བ་གཉིས། དང་པོ་ལ། བཤད་ཚུལ་སྤྱིར་བསྟན་པ་དང༌། མཚན་ཉིད་བསྡུས་ཏེ་བསྟན་པའོ། །དང་པོ་ལ། ཐལ་འགྱུར་བ་དང༌། རང་རྒྱུད་པའི་བཞེད་ཚུལ་གཉིས། དང་པོ་ལ། ཡུལ་ཅན་ཡང་དག་པ་དང༌། ལོག་པའི་ཀུན་རྫོབ་བདེན་པ་གཉིས། ཡུལ་ཡང་དག་པ་དང༌། ལོག་པའི་ཀུན་རྫོབ་བདེན་པའོ། །དང་པོ་ནི། ཤེས་པ་རང་ལ་སྣང་བའི་དོན་སྣང་བ་ལྟར་གྲུབ་པ་ལ་ཐ་སྙད་པའི་ཚད་མས་གནོད་པ་ ༼༣༣༡༽ མེད་པའི་མཐོང་བ་བརྫུན་པའི་བློ། གཉིས་པ་ནི། ཤེས་པ་རང་ལ་སྣང་བའི་དོན་སྣང་བ་ལྟར་གྲུབ་པ་ལ་ཐ་སྙད་པའི་ཚད་མས་གནོད་པ་འབབ་པའི་མཐོང་བ་བརྫུན་པའི་བློར་འདོད་དེ། འཇུག་པ་ལས། མཐོང་བ་བརྫུན་པའང་རྣམ་པ་གཉིས་འདོད་དེ། དབང་པོ་གསལ་དང་དབང་པོ་སྐྱོན་ལྡན་ནོ། །སྐྱོན་ལྡན་དབང་ཅན་རྣམས་ཀྱིས་ཤེས་པ་ནི། །དབང་པོ་ལེགས་གྱུར་ཤེས་ལྟོས་ལོག་པར་འདོད། །ཅེས།

ཤེས་པ་དེ་གཉིས་ཀྱི་འཛིན་སྟངས་ཀྱི་ཡུལ་ཡང་ལོག་དུ་འདོད་དོ། །འཇུག་པར། གནོད་པ་མེད་པའི་དབང་པོ་དྲུག་རྣམས་ཀྱིས། །བཟུང་བ་གང་ཞིག་འཇིག་རྟེན་གྱིས་རྟོགས་ཏེ། །འཇིག་རྟེན་ཉིད་ལས་བདེན་ཡིན་ལྷག་མ་ནི། །འཇིག་རྟེན་ཉིད་ལས་ལོག་པར་རྣམ་པར་བཞག །ཅེས་སོ། །གཉིས་པ་ནི། སྣང་ཞིང་སྣང་བ་ལྟར་དུ་གྲུབ་པ་ལ་ཚད་མས་གནོད་པ་མེད་པའི་ཀུན་རྫོབ་ནི་ཡང་དག་ཀུན་རྫོབ་ཡིན་ལ། སྣང་ཞིང་སྣང་བ་ལྟར་གྲུབ་པ་ ༼༣༣༢༽ ལ་ཚད་མ་གཞན་གྱིས་གནོད་པ་འབབ་པའི་ཀུན་རྫོབ་ནི་ལོག་པའི་ཀུན་རྫོབ་ཏུ་བཞེད་དེ། བདེན་གཉིས་ལས། སྣང་དུ་འདྲ་ཡང་དོན་བྱེད་དག །ནུས་པའི་ཕྱིར་དང་མི་ནུས་ཕྱིར། །ཡང་དག་ཡང་དག་མ་ཡིན་པའི། །ཀུན་རྫོབ་ཀྱིས་ནི་དབྱེ་བ་བྱས། །ཞེས་སོ། །གཉིས་པ་ལ། ཁ་ཅིག གནོད་པ་དང་བཅས་པའི་ཤེས་པས་རྙེད་པའི་རྙེད་དོན་དང༌། གནོད་པ་མེད་པའི་མཐོང་བ་བརྫུན་པས་རྙེད་པའི་རྙེད་དོན། མཚན་ཉིད་དུ་འདོད། གང་ཟག་གི་བདག་འཛིན་ཆོས་ཅན། ཡང་དག་ཀུན་རྫོབ་ཏུ་ཐལ། མཚན་ཉིད་དེའི་ཕྱིར། ཐ་སྙད་པའི་ཚད་མས་རྙེད་པའི་རྙེད་དོན་ཡིན་པའི་ཕྱིར་འདོད་ན། མ་ཡིན་པར་ཐལ། ཡུལ་ཅན་ལོག་པའི་ཀུན་རྫོབ་ཡིན་པའི་ཕྱིར། ཁ་ཅིག ཀུན་རྫོབ་བདེན་པ་གང་ཞིག སྣང་བ་ལྟར་དུ་དོན་བྱེད་ནུས་པ་དང་མི་ནུས་པ་ཟེར། གང་ཟག་གི་བདག་མེད་ཆོས་ཅན། སྣང་བ་ལྟར་དོན་བྱེད་ནུས་པ་ཐལ། ཡང་དག་ཀུན་རྫོབ་ཡིན་ ༼༣༣༣༽ པའི་ཕྱིར། གང་ཟག་གི་རང་འཛིན་ཆོས་ཅན། སྣང་བ་ལྟར་དོན་བྱེད་མི་ནུས་པར་ཐལ། ལོག་པའི་ཀུན་རྫོབ་ཡིན་པའི་ཕྱིར། འདོད་ན། ནུས་པར་ཐལ། ཚད་མ་ལ་སྣང་ཞིང་སྣང་བ་ལྟར་དོན་བྱེད་ནུས་པའི་ཕྱིར། ཁ་ཅིག དབུ་མ་པ་རང་ལུགས་ལ་ཡང་དག་པའི་ཀུན་རྫོབ་བདེན་པ་དང༌། ལོག་པའི་ཀུན་རྫོབ་བདེན་པའི་དབྱེ་བ་མེད་དེ། ཀུན་རྫོབ་ལ་ཐ་སྙད་དུ་ཡང་བདེན་རྫུན་གྱི་ཁྱད་པར་མེད་པའི་ཕྱིར། དེས་ན་འདི་དག་འཇིག་རྟེན་པའི་བློ་ཁོ་ན་ལ་ལྟོས་ནས་འཇོག་སྟེ། འཇིག་རྟེན་ཉིད་ལས་བདེན་ཡིན་ལྷག་མ་ནི། །འཇིག་རྟེན་ཉིད་ལ་ལོག་པར་རྣམ་པར་བཞག

།ཅེས་གསུངས་པའི་ཕྱིར། གཞན་དུ་ན། གཟུགས་ཀྱི་སྐྱེ་མཆེད་ཡང་དག་པའི་ཀུན་རྫོབ་བདེན་པར་ཐལ། དེའི་མཚན་གཞི་ཡོད་པའི་ཕྱིར། འདོད་ན། དེ་ཆོས་ཅན། ཡང་དག་པར་གྲུབ་པ་ཐལ་བ་དང༌། བདེན་པར་གྲུབ་པར་ཐལ། ༼༣༣༤༽ འདོད་པ་དེའི་ཕྱིར། ཞེས་ཟེར། དབུ་མ་པས་བདག་འཛིན་དེ་ཡུལ་གྱི་གནས་ཚུལ་ལ་མ་ཞུགས་པའི་བློ་དང༌། བདག་མེད་རྟོགས་པའི་ཤེས་རབ་དེ་ཡུལ་གྱི་གནས་ཚུལ་ལ་ཞུགས་པའི་བློར་ཁས་མི་ལེན་པར་ཐལ། དེ་གཉིས་ཡུལ་ཅན་ལོག་པ་དང༌། ཡང་དག་ཀུན་རྫོབ་བདེན་པའི་མཚན་གཞིར་ཁས་མི་ལེན་པའི་ཕྱིར། གཞན་ཡང་དབུ་མ་པས། ཚུར་མཐོང་གི་མིག་ཤེས་མ་འཁྲུལ་བ་ཡུལ་ལ་འཇུག་ཚུལ་མི་བསླུ་བ་ཡིན་པ་དང༌། དབང་ཤེས་འཁྲུལ་པ་ཡུལ་ལ་འཇུག་ཚུལ་བསླུ་བར་ཁས་མི་ལེན་པར་ཐལ། དེ་གཉིས་ཡུལ་ཅན་ཡང་དག་པ་དང་ལོག་པའི་ཀུན་རྫོབ་བདེན་པར་ཁས་མི་ལེན་པའི་ཕྱིར། གཞན་ཡང་དབུ་མ་པས། ཐ་སྙད་དུ་ལས་རྒྱུ་འབྲས་ཀྱི་རྣམ་བཞག་མི་བསླུ་བར་བཤད་པ་བདེན་པ་དང༌། དེ་ལས་གཞན་དུ་འཆད་པ་རྫུན་པར་ཁས་མི་ལེན་པར་ཐལ། ཐ་སྙད་དུ་བདེན་རྫུན་གྱི་དབྱེ་བ་ཁས་མི་ལེན་པའི་ཕྱིར། བསྒྲུབ་བྱེད་གཉིས་ཀྱང་མི་ ༼༣༣༥༽ འཐད་དེ། ཆོས་ཉིད་དེ་བཞིན་ཉིད་ཆོས་ཅན། དོན་དམ་པར་གྲུབ་པར་ཐལ་བ་དང༌། བདེན་པར་གྲུབ་པར་ཐལ། དོན་དམ་བདེན་པ་ཡིན་པའི་ཕྱིར། ཁ་ཅིག དེ་གཉིས་མི་འགལ་ཏེ། གང་ཟག་གི་བདག་འཛིན་དེ་དེ་གཉིས་ཀ་ཡིན་པའི་ཕྱིར་ཏེ། ཡུལ་ཅན་ལོག་པའི་ཀུན་རྫོབ་དང༌། ཡུལ་ཡང་དག་པའི་ཀུན་རྫོབ་ཡིན་པའི་ཕྱིར། རང་འཛིན་ཚད་མ་ལ་ལྟོས་ཏེ་ཡུལ་ཡང་དག་པའི་ཀུན་རྫོབ་ཡིན་པའི་ཕྱིར། རང་འཛིན་ཚད་མ་ལ་སྣང་ཞིང་སྣང་བ་ལྟར་དོན་བྱེད་ནུས་པའི་ཕྱིར། ཞེ་ན་དེ་ཆོས་ཅན། ཡུལ་ཅན་ཡང་དག་པའི་ཀུན་རྫོབ་ཏུ་ཐལ། ཡུལ་ཅན་དང་ཡང་དག་པའི་ཀུན་རྫོབ་ཀྱི་གཞི་མཐུན་ཡིན་པའི་ཕྱིར། འདོད་ན། ཁྱོད་ཀྱི་འཛིན་སྟངས་ཀྱི་ཡུལ་གཞི་གྲུབ་པར་འགྱུར་རོ། །རང་ལུགས། ཡང་ལོག་གཉིས་ཀྱི་ནང་ཚན་གང་ཞིག་ཐ་སྙད་དུ་མི་བསླུ་བའི་ཆོས།

ཡང་དག་ཀུན་རྫོབ་ཀྱི་མཚན་ཉིད། དབྱེ་ན། ཡུལ་ཅན་དང༌། ཡུལ་ཡང་དག་པའི་ ༼༣༣༦༽ ཀུན་རྫོབ་གཉིས། དང་པོ་ནི། དབང་པོ་སྐྱོན་མེད་ལ་བརྟེན་ནས་གཟུགས་སོགས་འཇལ་བའི་ཤེས་པ་དང༌། བདག་མེད་རྟོགས་པའི་ཤེས་རབ་ལྟ་བུ། གཉིས་པ་ནི། བློ་དེ་དག་གི་ཡུལ་དུ་གྱུར་པའི་རང་མཚན་ལྟ་བུའོ། །ཡང་ལོག་གཉིས་ཀྱི་ནང་ཚན་གང་ཞིག ཐ་སྙད་དུའང་རྫུན་པ་བསླུ་བའི་ཆོས་ཅན་དུ་སྣང་བ། ལོག་པའི་ཀུན་རྫོབ་ཀྱི་མཚན་ཉིད། དབྱེ་ན། ཡུལ་ཅན་དང་ཡུལ་ལོག་པའི་ཀུན་རྫོབ་གཉིས། དང་པོ་ནི། དབང་པོ་སྐྱོན་ལྡན་གྱི་ཤེས་པ་དང༌། གང་ཟག་གི་བདག་འཛིན་ལྟ་བུའོ། །གཉིས་པ་ནི། དབང་ཤེས་འཁྲུལ་པ་ལ་སྣང་བའི་ཆུ་ནང་གི་ཟླ་བའི་གཟུགས་བརྙན་དང༌། བདག་འཛིན་རྟོག་པ་ལ་བདག་ཏུ་སྣང་བ་ལྟ་བུའོ། །བདེན་གཉིས་ལས། ཀུན་རྫོབ་རྣམ་པ་གཉིས་འདོད་དེ། །ལོག་པ་དང་ནི་ཡང་དག་གོ །དང་པོ་གཉིས་ཏེ་ཆུ་ཟླ་དང༌། །གྲུབ་མཐའ་ངན་པའི་རྟོག་པའོ། །གཉིས་པ་ལ། རྟེན་ཆོས་ཅན་ ༼༣༣༧༽ གྱི་དང༌། མིང་ཙམ་མཐུན་པའི་སྒོ་ནས་དབྱེ་བ་གཉིས། དང་པོ་ལ། རྒྱས་པར་ཕྱེ་ན། སྟོང་ཉིད་ཉི་ཤུ་དང༌། བཅོ་བརྒྱད་དང༌། བཅུ་དྲུག་ཏུ་ཡོད་ལ། འབྲིང་དུ་ན། དངོས་པོ་དང༌། དངོས་པོ་མེད་པ་དང༌། རང་གི་དང༌། གཞན་གྱི་ངོ་བོ་སྟོང་པ་ཉིད་དང་བཞི། བསྡུ་ན། གང་ཟག་དང་ཆོས་ཀྱི་བདག་གིས་སྟོང་པའི་སྟོང་ཉིད་གཉིས་ཏེ། འཇུག་པར། བདག་མེད་འདི་ནི་འགྲོ་བ་རྣམ་གྲོལ་ཕྱིར། །ཆོས་དང་གང་ཟག་དབྱེ་བས་རྣམ་གཉིས་གསུངས། །དེ་ལྟར་སྟོན་པས་སླར་ཡང་འདི་ཉིད་ནི། །གདུལ་བྱ་རྣམས་ལ་ཕྱེ་སྟེ་རྣམ་མང་གསུངས། །སྤྲོས་དང་བཅས་པ་སྟོང་པ་ཉིད། །བཅུ་དྲུག་བཤད་ནས་མདོར་བསྡུས་ཏེ། །སླར་ཡང་བཞིར་བཤད་དེ་དག་ནི། །ཐེག་ཆེན་དུ་ཡང་བཞེད་པ་ཡིན། །ཞེས་དང༌། ནང་དང་ཕྱི་རོལ་རྣམས་དང་ནི། །ཞེས་པ་ནས། སྟོང་པ་ཉིད་ནི་ཉི་ཤུར་འདོད། །ཅེས་སོ། །གཉིས་པ་ལ། རྣམ་གྲངས་པའི། རྣམ་གྲངས་པ་མ་ཡིན་པའི་ ༼༣༣༨༽ དོན་དམ་བདེན་པ་གཉིས། དང་པོ་ནི། མྱུ་གུ་བདག་ལས་སྐྱེ་བ་མེད་པ་ལྟ་བུ།

གཉིས་པ་ནི། ཆོས་ཅན་སོ་སོ་ལ་ཡོད་པའི་རང་བཞིན་རྣམ་དག་གི་ཆོས་ཉིད་ལྟ་བུའོ། །བཞི་པ་ལ། ཀུན་རྫོབ་བདེན་པ་ངེས་འབྱེད་ཀྱི་ཚད་མ་དང༌། དོན་དམ་བདེན་པ་ངེས་འབྱེད་ཀྱི་ཚད་མའོ། །དང་པོ་ལ། གཞི་ལྡོག་དང༌། རང་ལྡོག་ངེས་འབྱེད་ཀྱི་ཚད་མ་གཉིས། དང་པོ་ནི། སྔོན་པོ་ལ་སོགས་པ་གཟུགས་ཀྱི་སྐྱེ་མཆེད་འཇལ་བྱེད་ཀྱི་དབང་ཤེས་མ་འཁྲུལ་བ་ལྟ་བུའོ། །གཉིས་པ་ནི། འདུས་བྱས་སྣང་ལ་རང་བཞིན་མེད་པར་རྟོགས་པའི་འཕགས་རྒྱུད་ཀྱི་རྗེས་ཐོབ་ཡེ་ཤེས་ལྟ་བུའོ། །གཉིས་པ་ལ། གཞི་ལྡོག་དང༌། རང་ལྡོག་ངེས་འབྱེད་ཀྱི་ཚད་མ་གཉིས། དང་པོ་ནི། བདེན་པའི་གཅིག་ཏུ་བྲལ་གྱི་རྟགས་ལས་སྣང་བ་བདེན་མེད་དུ་རྟོགས་པའི་རིགས་ཤེས་རྗེས་དཔག་ལྟ་བུ། གཉིས་པ་ནི། སྤྲོས་བྲལ་སྟོང་པ་ཉིད་རྟོགས་པའི་མཉམ་བཞག་ཡེ་ཤེས་ལྟ་བུའོ། །ལྔ་པ་ལ། མ་རྟོགས་པའི་ཉེས་དམིགས་དང༌། རྟོགས་ ༼༣༣༩༽ པའི་ཕན་ཡོན་ནོ། །དང་པོ་ནི། རྣམ་གྲོལ་དོན་གཉེར་གྱི་གང་ཟག་གིས་བདེན་གཉིས་ཐོས་བསམ་གྱིས་གཏན་ལ་འབེབས་དགོས་ཏེ། ཀུན་རྫོབ་བདེན་པ་ལ་སྒྲོ་འདོགས་མ་ཆོད་པར་དོན་དམ་པའི་གནས་ལུགས་རྟོགས་མི་ནུས། དེ་མ་རྟོགས་པར་མཐར་ཐུག་སངས་རྒྱས་ཐོབ་མི་ནུས་པའི་ཕྱིར་ཏེ། རྩ་ཤེར་ལས། གང་དག་བདེན་པ་དེ་གཉིས་ཀྱི། །རྣམ་དབྱེ་རྣམ་པར་མ་ཤེས་པ། །དེ་དག་སངས་རྒྱས་བསྟན་པ་ནི། །ཟབ་མོའི་དེ་ཉིད་རྣམ་མི་ཤེས། །ཐ་སྙད་ལ་ནི་མ་བརྟེན་པར། །དམ་པའི་དོན་ནི་བསྟན་མི་ནུས། །དམ་པའི་དོན་ནི་མ་རྟོགས་པར། །མྱ་ངན་འདས་པ་ཐོབ་མི་འགྱུར། །ཞེས་དང༌། འཇུག་པ་ལས། སློབ་དཔོན་ཀླུ་སྒྲུབ་ཞབས་ཀྱི་ལམ་ལས་ནི། །ཕྱི་རོལ་གྱུར་ལ་ཞི་བའི་ཐབས་མེད་དོ། །དེ་དག་ཀུན་རྫོབ་དེ་ཉིད་བདེན་ལས་ཉམས། །དེ་ལས་ཉམས་པས་ཐར་པ་གྲུབ་ཡོད་མིན། །ཞེས་སོ། །གཉིས་པ་ནི། བདེན་ ༼༣༤༠༽ གཉིས་རྟོགས་པ་ནི་ཕན་ཡོན་ཆེན་པོ་དང་ལྡན་ཏེ། ཀུན་རྫོབ་ཀྱི་བདེན་པ་རྟོགས་པས་དྲང་དོན་གྱི་མདོའི་དོན་ཤེས་ཏེ། བསོད་ནམས་ཀྱི་ཚོགས་བསགས་ནས་གཟུགས་སྐུ་འགྲུབ་པར་བཤད།

དོན་དམ་བདེན་པ་རྟོགས་པས་ངེས་དོན་གྱི་མདོའི་དོན་ཤེས་ཏེ། ཡེ་ཤེས་ཀྱི་ཚོགས་བསགས་ནས་ཆོས་སྐུ་འགྲུབ་པར་བཤད་པའི་ཕྱིར་ཏེ། བདེན་གཉིས་ལས། བདེན་གཉིས་རྣམ་དབྱེ་ཤེས་པ་དག །ཐུབ་པའི་བཀའ་ལ་མི་རྨོངས་ཏེ། །དེ་དག་མ་ལུས་ཚོགས་བསགས་ནས། །ཕུན་ཚོགས་ཕ་རོལ་འགྲོ་བར་འགྱུར། །ཞེས་གསུངས་པའི་ཕྱིར་རོ། །གཉིས་པ་ནི། སྒྲུབ་པ་རང་གི་ངོ་བོ་ལ་འདོམས་པའི་གདམས་ངག་གསུངས་པ་ཆོས་ཅན། དགོས་པ་ཡོད་དེ། ཡུལ་བདེན་གཉིས་ལས་མི་འདའ་བར་ཡུལ་ཅན་ཐབས་ཤེས་ཟུང་འབྲེལ་དུ་ཉམས་སུ་ལེན་ཚུལ་ཤེས་པའི་ཆེད་ཡོད་པའི་ཕྱིར། གཉིས་པ་ནི། བདེན་པ་རྣམས་དང་ནི། ཞེས་སྐབས་སུ། གཉིས་ཀྱི་དང་པོ། བདེན་པ་བཞི་ལ། རང་ ༼༣༤༡༽ བཞིན། གྲངས་ངེས། གོ་རིམ། བདེན་བཞི་རྟོགས་པ་ལ་འཇུག་ཚུལ། དང་པོ་ལ། དགག་བཞག་གཉིས། དང་པོ་ལ་བཞི་ལས། དང་པོ་སྡུག་བསྔལ་གྱི་བདེན་པ་ལ་མཚན་ཉིད་དང༌། མཚན་གཞི་གཉིས། དང་པོ་ལ། ཟག་བཅས་འབྲས་བསྡུས་དང་རང་རྒྱུ་ལས་ཉོན་གང་རུང་གི་འབྲས་བུར་གྱུར་པའི་ཟག་བཅས་དང༌། འཁོར་བས་བསྡུས་པའི་ཟག་བཅས་དང༌། མི་རྟག སྡུག་བསྔལ། སྟོང༌། བདག་མེད་ཀྱི་རྣམ་པ་ཅན་གྱི་ཆོས། ཟེར་ན། དང་པོ་ལ། ཤེས་སྒྲིབ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན་མ་ཡིན་པར་ཐལ། སྡུག་བསྔལ་བདེན་པ་སྤངས་པའི་དགྲ་བཅོམ་པའི་རྒྱུད་ལ་ཁྱོད་ཡོད་པའི་ཕྱིར། གཉིས་པ་ལ། ཉོན་མོངས་པ་ལ་དམིགས་ནས་བདེན་འཛིན་གྱི་བློ་སྐྱེ་བ་མེད་པར་ཐལ། ཉོན་མོངས་པའི་འབྲས་བུར་གྱུར་པའི་ཤེས་སྒྲིབ་རྟོག་པ་གཞི་མ་གྲུབ་པའི་ཕྱིར། མ་གྲུབ་ན་དེས་ཆོས་ཅན། ༼༣༤༢༽ མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། མ་ཡིན་ཏེ། ཐེག་དམན་གྱི་ལྷག་མེད་མྱང་འདས་སུ་སྡུག་བསྔལ་བདེན་པ་སྤངས་ཀྱང༌། ཤེས་སྒྲིབ་ཅུང་ཟད་ཀྱང་མ་སྤངས་པའི་ཕྱིར། གསུམ་པ་ལ། ལྷག་བཅས་མྱང་འདས་ལ་གནས་པའི་ཉན་ཐོས་དགྲ་བཅོམ་པའི་གཟུགས་ཕུང་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། མ་ཡིན་པར་ཐལ།

འཁོར་བ་སྤངས་པའི་དགྲ་བཅོམ་ལ་ཡང་ཁྱོད་ཡོད་པའི་ཕྱིར། བཞི་པ་ལ། ཉན་ཐོས་ཀྱི་མཐོང་ལམ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། བདེན་བཞི་མི་རྟག་ལ་སོགས་བཅུ་དྲུག་གི་རྣམ་པ་ཅན་ཡིན་པའི་ཕྱིར། གཉིས་པ་ལ་ཁ་ཅིག ཟག་བཅས་ཡིན་ན། སྡུག་བསྔལ་བདེན་པ་ཡིན་པས་ཁྱབ་སྟེ། མདོ་ལས། འདུས་བྱས་ཐམས་ཅད་མི་རྟག ཟག་བཅས་ཐམས་ཅད་སྡུག་བསྔལ་བ། ཞེས་བཤད་པའི་ཕྱིར། ཟེར་ན། ལམ་ ༼༣༤༣༽ བདེན་མ་ཡིན་པའི་འདུས་བྱས་ཡིན་ན། ཟག་བཅས་ཡིན་དགོས་པར་ཐལ། ལམ་མ་རྟོགས་པའི་འདུས་བྱས་རྣམས། །ཟག་བཅས་གང་ཕྱིར་དེ་དག་ལ། །ཞེས་གསུངས་པའི་ཕྱིར། གཞན་ཡང༌། ཁྱབ་པ་འདུ་བྱེད་ཀྱི་སྡུག་བསྔལ་ཡིན་ན། སྡུག་བསྔལ་ཡིན་དགོས་པར་ཐལ། དམ་བཅའ་དེ་འཐད་པའི་ཕྱིར། འདོད་ན། ཟག་བཅས་ཀྱི་ཚོར་བ་བདེ་བས་མ་ངེས། ཁ་ཅིག་སྡུག་བསྔལ་བདེན་པ་ཡིན་ན། འཁོར་བ་ཡིན་དགོས་ཏེ། སྡུག་ཀུན་གཉིས་པོ་དེ་འཁོར་བའི་མཚན་གཞིར་བཤད་པའི་ཕྱིར་ཟེར། ཁམས་གསུམ་གང་རུང་གི་བསྡུས་པའི་ཟག་བཅས་ཡིན་ན། འཁོར་བ་ཡིན་དགོས་པར་ཐལ། ཁམས་གསུམ་པོ་དེ་འཁོར་བའི་མཚན་གཞིར་བཤད་པའི་ཕྱིར། འདོད་ན་ས་བརྒྱད་པའི་གནས་སྐབས་ཀྱི་གཟུགས་ཀྱི་སས་བསྡུས་ཀྱི་ཤེས་སྒྲིབ་ཀྱི་མ་ངེས། གཞན་ཡང༌། ཐེག་དམན་གྱི་མྱང་འདས་མྱང་འདས་མཚན་ཉིད་པ་ 

༼༣༤༤༽ མ་ཡིན་པར་ཐལ། དེ་ཡིན་ན་འཁོར་བ་ལས་གྲོལ་བས་མ་ཁྱབ་པའི་ཕྱིར། མ་གྲུབ་ན། ཉན་ཐོས་དགྲ་བཅོམ་པ་ཡིན་ན། འཁོར་བ་སྤངས་པས་ཁྱབ་པར་ཐལ། དེ་ཡང་འདོད་ན། ལས་ཀྱི་ཀུན་འབྱུང་རྒྱུད་ལྡན་གྱི་ཉན་ཐོས་དགྲ་བཅོམ་པ་ཆོས་ཅན། དེར་ཐལ། དེའི་ཕྱིར། འདོད་ན། མ་ཡིན་པར་ཐལ། ཁྱོད་ཀྱི་རྒྱུད་ཀྱི་ལས་ཀྱི་ཀུན་འབྱུང་དེ་འཁོར་བ་ཡིན་པའི་ཕྱིར་ཏེ། དེ་སྡུག་བསྔལ་བདེན་པ་ཡིན་པའི་ཕྱིར། གཉིས་པ་ལ། ཀུན་འབྱུང་བདེན་པ་ལ། མཚན་ཉིད་དང༌། མཚན་གཞི་མི་འཐད་པ་གཉིས། དང་པོ་ལ། ཟག་བཅས་རྒྱུས་བསྡུས་དང༌། རང་འབྲས་སྡུག་བསྔལ་གྱི་རྒྱུར་གྱུར་པའི་ལས་ཉོན་གང་རུང་གིས་བསྡུས་པ་དང༌། རང་འབྲས་སྡུག་བསྔལ་བདེན་པའི་རྒྱུར་གྱུར་པའི་ལས་ཉོན་གང་རུང་གིས་བསྡུས་པ་དང༌། རྒྱུ་ཀུན་འབྱུང་རབ་སྐྱེ་རྐྱེན་བཞིའི་རྣམ་པ་ཅན་གྱི་ཆོས་ཟེར། དང་པོ་ལ། སེམས་ཅན་དམྱལ་བའི་གཟུགས་ཕུང་གིས་མ་ངེས། ༼༣༤༥༽ གཉིས་པ་ལ། རང་གི་རྣམ་སྨིན་གྱི་འབྲས་བུ་བདེ་བ་སྐྱེད་པར་བྱེད་པའི་ལས་ཀྱི་ཀུན་འབྱུང་གི་ངོ་བོར་གྱུར་པའི་དགེ་ལས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར་ཏེ། ལས་ཀྱི་ཀུན་འབྱུང་ཡིན་པའི་ཕྱིར། འདོད་ན། མ་ཡིན་པར་ཐལ། ཆོས་ཅན་ཡིན་པའི་ཕྱིར། གསུམ་པ་ལ། ལྷག་མེད་དུ་མྱ་ངན་ལས་འདའ་ཁ་མའི་ཉན་ཐོས་དགྲ་བཅོམ་པའི་རྒྱུད་ཀྱི་ལས་ཀྱི་ཀུན་འབྱུང་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། ལྷག་མེད་མྱང་འདས་ཀྱི་གནས་སྐབས་ན་སྡུག་བསྔལ་བདེན་པ་ཡོད་པར་ཐལ་ལོ། །བཞི་པ་ལ་སྐྱོན་སྔར་བཞིན་ནོ། །གཉིས་པ་ལ། ཁ་ཅིག ཀུན་འབྱུང་བདེན་པ་ཡིན་ན། ཤེས་པ་ཡིན་མི་དགོས་ཏེ། ཟག་བཅས་ཀྱི་ལས་ཡིན་ན། དེ་ཡིན་མི་དགོས་པའི་ཕྱིར་ཏེ། ཁོང་ཁྲོས་ཀུན་ནས་བསླངས་པའི་སྲོག་གཅོད་པའི་ལུས་ཀྱི་རིག་བྱེད་དེ་ལས་ཡིན་པའི་ ༼༣༤༦༽ ཕྱིར་ཏེ། ལུས་ཀྱི་ལས་ཡིན་པའི་ཕྱིར་ཏེ། དེའི་མཚན་གཞི་ཡོད་པའི་ཕྱིར་ཟེར། གཞན་ལ་ཡོ་བྱད་ཀྱི་དངོས་པོ་སྟེར་བར་བྱེད་པའི་ལུས་ཀྱི་རིག་བྱེད་དེ་སྦྱིན་པར་ཡིན་པར་ཐལ།

ལུས་ཀྱི་རིག་བྱེད་དང་དགེ་ལས་ཀྱི་གཞི་མཐུན་ཡོད་པའི་ཕྱིར། འདོད་ན། སྦྱིན་པའི་ཕར་ཕྱིན་དང་བེམ་པོའི་གཞི་མཐུན་ཡོད་པར་འགྱུར་རོ། །དེས་ན་བྱེ་བྲག་ཏུ་སྨྲ་བས། ལུས་ཀྱི་རིག་བྱེད་དང་ལས་ཀྱི་གཞི་མཐུན་ཁས་ལེན་ཀྱང༌། མདོ་སྡེ་པ་ཡན་གྱི་ལས་ཐམས་ཅད་ཤེས་པར་འདོད་དེ། ལུས་ཀྱི་རིག་བྱེད་དང་ལྷན་ཅིག་ཏུ་འཇུག་པའི་སེམས་བྱུང་སེམས་པ་ལ་དེ་དང་དེའི་ལས་སུ་འདོད་པའི་ཕྱིར། གསུམ་པ་འགོག་བདེན་ལ། མཚན་ཉིད་དང་མཚན་གཞི་མི་འཐད་པ་གཉིས། དང་པོ་ལ། ཟག་མེད་འབྲས་བསྡུས་དང༌། རང་རྒྱུ་ལམ་བདེན་གྱི་འབྲས་བུར་གྱུར་པའི་སོ་སོར་རྟགས་འགོག་དང༌། འདུས་མ་བྱས་སུ་གྱུར་པའི་ཟག་མེད་རྣམ་བྱང་གི་བདེན་པ་དང༌། འགོག་པ་ཞི་བ་གྱ་ནོམ་ངེས་ ༼༣༤༧༽ འབྱུང་གི་རྣམ་པ་ཅན་གྱི་ཆོས་ཟེར། དང་པོ་ལ། རྣམ་མཁྱེན་གྱིས་མ་ངེས། གཉིས་པ་ལ། དམན་ལམ་སྔོན་དུ་མ་སོང་བའི་སྡུག་བསྔལ་ཆོས་བཟོད་ཐོབ་མ་ཐག་པའི་བྱང་སེམས་ཀྱི་རྒྱུད་ཀྱི་འགོག་བདེན་གྱི་མ་ངེས། གསུམ་པ་ལ། རང་དོན་ཆོས་སྐུའི་རིགས་པ་བྱེད་པའང་ཡོད། བཞི་པ་ལ། སྔར་བཞིན། གཉིས་པ་ལ། ཁ་ཅིག འཕགས་རྒྱུད་ཀྱི་འགོག་པ་ཡིན་ན་འགོག་བདེན་ཡིན་དགོས་ཏེ། འཕགས་རྒྱུད་ཀྱི་ལམ་ཡིན་ན། ལམ་བདེན་ཡིན་དགོས་པའི་ཕྱིར། ཟེར། སྡུག་བསྔལ་ཆོས་བཟོད་ཐོབ་མ་ཐག་པའི་ཉན་ཐོས་འཕགས་པའི་འགོག་པ་ཆོས་ཅན། དེར་ཐལ། དེའི་ཕྱིར། འདོད་ན། སོ་སོར་རྟགས་འགོག་ཏུ་ཐལ། འདོད་ན། རང་གི་ངོ་སྐལ་གྱི་སྒྲིབ་པའི་ས་བོན་ལས་གྲོལ་བའི་འགོག་པར་འགྱུར་རོ། །འཕགས་རྒྱུད་ཀྱི་འགོག་བདེན་ཡིན་ན། ཐར་པ་ཡིན་དགོས་པར་ཐལ། འཕགས་རྒྱུད་ཀྱི་ལམ་ ༼༣༤༨༽ བདེན་ཡིན་ན། ཐར་ལམ་ཡིན་དགོས་པའི་ཕྱིར། ཁྱབ་པ་ཁས། བཞི་པ་ལམ་བདེན་ལ། མཚན་ཉིད་དང༌། མཚན་གཞི་མི་འཐད་པ་གཉིས། དང་པོ་ལ། ཟག་མེད་རྒྱུས་བསྡུས་དང༌། འདུས་བྱས་སུ་གྱུར་པའི་ཟག་མེད་རྣམ་བྱང་གི་བདེན་པ་དང༌། བདག་མེད་མངོན་སུམ་དུ་རྟོགས་པའི་ཤེས་རབ་མཚུངས་ལྡན་དང་བཅས་པ། ལམ་རིགས་བསྒྲུབ་པ་ངེས་འབྱིན་གྱི་རྣམ་པ་ཅན་གྱི་ཆོས་ཟེར།

དང་པོ་གཉིས་ལ། སྟོན་པ་ཤཱཀྱ་ཐུབ་པས་མ་ངེས། གསུམ་པ་ལ། ཐེག་ཆེན་མཐོང་ལམ་པའི་དོན་དམ་སེམས་བསྐྱེད་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། བདག་མེད་མངོན་སུམ་དུ་རྟོགས་པའི་ཤེས་རབ་དང༌། མཚུངས་ལྡན་གྱི་གཙོ་སེམས་སུ་ཐལ། གཙོ་སེམས་གང་ཞིག འདོད་པ་དེའི་ཕྱིར། འདོད་ན། དེ་དང་མཚུངས་ལྡན་རྣམ་པ་ལྔ་མཚུངས་སུ་ཐལ་ལོ། །བཞི་པ་ལ། ཐེག་ཆེན་གྱི་ཚོགས་ལམ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ། ལམ་རིགས་ ༼༣༤༩༽ པ་སྒྲུབ་པ་ངེས་འབྱིན་གྱི་རང་བཞིན་ཡིན་པའི་ཕྱིར། དང་པོ་དེར་ཐལ། ཐར་ལམ་ཡིན་པའི་ཕྱིར། གཉིས་པ་དེར་ཐལ། མི་རིགས་པ་སྤོང་བའི་གཉེན་པོར་བྱེད་པའི་མཁྱེན་པ་ཡིན་པའི་ཕྱིར། གསུམ་པ་དེར་ཐལ། སེམས་རྒྱུད་ཕྱིན་ཅི་མ་ལོག་པར་སྒྲུབ་པར་བྱེད་པའི་ལམ་ཡིན་པའི་ཕྱིར། བཞི་པ་དེར་ཐལ། འཁོར་བ་སྤངས་པའི་མྱང་འདས་སུ་འབྱིན་པར་བྱེད་པའི་ལམ་ཡིན་པའི་ཕྱིར། གཉིས་པ་ལ། ཁ་ཅིག ཚོགས་སྦྱོར་གཉིས་ལམ་བདེན་ཡིན་ཏེ། ལུང་རིགས་གཉིས་ཀྱིས་གྲུབ་པའི་ཕྱིར། ཀུན་བཏུས་ལས། ལམ་གྱི་བདེན་པ་གང་ཞེ་ན། ལམ་གང་གི་སྡུག་བསྔལ་ཡོངས་སུ་ཤེས་པ་དང༌། ཀུན་འབྱུང་བ་སྤང་བ་དང༌། འགོག་པ་མངོན་དུ་བྱེད་པ་དང༌། ལམ་བསྒོམ་པ་སྟེ། འདི་ནི་ལམ་གྱི་མཚན་ཉིད་མདོར་བསྡུས་པའོ། །ཡང་ལམ་རྣམ་པ་ལྔ་སྟེ། ཚོགས་ཀྱི་ལམ་དང༌། སྦྱོར་བའི་ལམ་དང༌། མཐོང་བའི་ལམ་དང༌། བསྒོམ་པའི་ལམ་དང༌། མཐར་ཕྱིན་པའི་ལམ་མོ། ། ༼༣༥༠༽ ཞེས་གསུངས་པའི་ཕྱིར། རིགས་པ་ནི། ཚོགས་ལམ་ཆོས་ཅན། ལམ་བདེན་ཡིན་ཏེ། བདེན་བཞི་གང་རུང་གང་ཞིག དང་པོ་གསུམ་པོ་གང་རུང་མ་ཡིན་པའི་ཕྱིར། རྟགས་དང་པོ་དེར་ཐལ། ཐར་པ་དོན་གཉེར་གྱི་ཤེས་བྱའི་གཙོ་བོ་ཡིན་པའི་ཕྱིར། ཁྱབ་སྟེ། དེ་ལ་བདེན་པ་བཞིར་གྲངས་ངེས་པར་བཤད་པའི་ཕྱིར་ཟེར། ཚོགས་ལམ་ཆོས་ཅན། ཆོས་དཀོན་མཆོག་ཏུ་ཐལ། ལམ་བདེན་ཡིན་པའི་ཕྱིར། ཁྱབ་སྟེ། བདེན་གཉིས་མཚན་ཉིད་ཅན་དེ་ཆོས། །ཆགས་བྲལ་ཉིད་ནི་འགོག་པ་དང༌། །ལམ་གྱི་བདེན་པ་དག་གིས་བསྡུས། །ཞེས་གསུངས་པའི་ཕྱིར་རོ། །ལུང་གི་ཤེས་བྱེད་མི་འཐད་དེ།

ལམ་བདེན་འཁོར་བཅས་ལ་དགོངས་པའི་ཕྱིར་ཏེ། རྒྱལ་སྲས་མར། རབ་ཏུ་དབྱེ་བ་འདི་ཡང་ལམ་གྱི་བདེན་པ་འཁོར་དང་བཅས་པའི་དབང་དུ་བྱས་ནས་རིག་པར་བྱའོ། །ཞེས་གསུངས་པའི་ཕྱིར། རིགས་པའི་སྒྲུབ་བྱེད་ལ། སྟོན་པ་ཤཱཀྱ་ཐུབ་པས་མ་ངེས། ཁ་ཅིག རྣམ་མཁྱེན་ལམ་མ་ཡིན་ཏེ། ལམ་བདེན་མ་ ༼༣༥༡༽ ཡིན་པའི་ཕྱིར་ཏེ། དེར་བགྲོད་བྱེད་མ་ཡིན་པའི་ཕྱིར་ཏེ། དེར་བགྲོད་ཟིན་པའི་ཕྱིར། ཟེར། ལམ་བདེན་མཐར་ཐུག་གཞི་མ་གྲུབ་པ་དང༌། སངས་རྒྱས་སའི་ཆོས་དཀོན་མཆོག་ལ་འགོག་བདེན་གྱིས་ཁྱབ་པ་དང༌། སངས་རྒྱས་འཕགས་པ་ལམ་ཞུགས་མ་ཡིན་པར་འགྱུར་རོ། །རང་ལུགས། དོར་བྱ་སྡུག་ཀུན་གྱི་རང་བཞིན་དང༌། བླང་བྱ་འགོག་ལམ་གྱི་བདེན་པ་གཉིས། དང་པོ་ལ། མཚོན་པར་བྱེད་པའི་མཚན་ཉིད། མཚོན་བྱའི་སྒྲ་བཤད། མཚན་གཞིའི་དབྱེ་བ། བཅོམ་པའི་ས་མཚམས་དང་བཞི། དང་པོ་ནི། སྡུག་ཀུན་གཉིས་ཀྱི་ནང་ཚན་གང་ཞིག རང་རྒྱུད་ལས་ཉོན་གྱི་འབྲས་བུར་གྱུར་པའི་ཟག་བཅས། དེ་གང་ཞིག ཟག་བཅས་ཀྱི་ལས་དང་ཉོན་མོངས་གང་རུང་གིས་བསྡུས་པ། གཉིས་པ་ནི། སྡུག་ཀུན་གཉིས་ལ་བྱིས་པའི་བདེན་པ་ཞེས་མི་བརྗོད་པར་འཕགས་པའི་བདེན་པ་ཞེས་བརྗོད་པའི་རྒྱུ་མཚན་ཡོད་དེ། སྡུག་ཀུན་གཉིས་བྱིས་པ་ ༼༣༥༢༽ རྣམས་ཀྱིས་བཟུང་བ་ལྟར་མ་གྲུབ་ལ། འཕགས་པས་གཟིགས་པ་ལྟར་དུ་གནས་པའི་ཕྱིར། བྱིས་པས་སྡུག་བསྔལ་ལ་བདེ་བ་དང༌། ཀུན་འབྱུང་ལ་དེར་འཁྲིད་བྱེད་དུ་བཟུང་ལ། འཕགས་པས་ཁམས་གསུམ་པོ་འདི་ནི་སྡུག་བསྔལ་གསུམ་གྱི་རང་བཞིན་ཅན་དང༌། ལས་ཉོན་གཉིས་པོ་དེར་ཁྲིད་བྱེད་དུ་གཟིགས་པའི་ཕྱིར། དཔེར་ན། ལག་མཐིལ་གྱི་སྤུ་དང༌། མིག་གི་ནང་གི་སྤུ་སྡུག་བསྔལ་གྱི་རྒྱུ་མི་བྱེད་པ་དང་བྱེད་པར་སྣང་བ་བཞིན་ནོ། །མཛོད་འགྲེལ་ལས། བྱིས་པ་ལག་མཐིལ་འདྲ་བ་ཡིས། །སྡུག་བསྔལ་འདུ་བྱེད་སྤུ་མི་རྟོགས། །འཕགས་པ་མིག་དང་འདྲ་བ་ནི། །དེ་ཡིས་ཤིན་ཏུ་ཡིད་ཀྱང་འབྱུང༌། །ཞེས་སོ། །གསུམ་པ་ནི། སྡུག་བསྔལ་བདེན་པ་ལ་རྟེན་དང་བརྟེན་པའི་སྒོ་ནས་དབྱེ་ན།

སྣོད་ཀྱི་འཇིག་རྟེན་དང༌། བཅུད་ཀྱི་སེམས་ཅན་གཉིས་སུ་ཡོད་དེ། ཀུན་བཏུས་ལས། སྡུག་བསྔལ་གྱི་བདེན་པ་གང་ཞེ་ན། དེ་ནི་སེམས་ཅན་སྐྱེ་བ་དང་སྐྱེ་བའི་གནས་ཀྱིས་ཀྱང་རིག་པར་བྱའོ། །ཞེས་སོ། །འདོད་གཟུགས་ཀྱིས་བསྡུས་ ༼༣༥༣༽ པའི་སྣོད་ཀྱི་འཇིག་རྟེན། དང་པོའི་མཚན་གཞི། ཁམས་གསུམ་དུ་ལས་ཉོན་གྱི་དབང་གིས་སྐྱེ་བ་བླངས་པའི་གང་ཟག གཉིས་པའི་མཚན་གཞི་ཡིན་ཏེ། ཀུན་བཏུས་སུ། སེམས་ཅན་འཇིག་རྟེན་གང་ཡིན་པ་དང༌། སྣོད་ཀྱི་འཇིག་རྟེན་གང་ཡིན་པ་ལས་དང་ཉོན་མོངས་པས་བསྐྱེད་པ། ལས་དང་ཉོན་མོངས་པའི་དབང་གིས་བྱུང་བ་འདི་མཐའ་དག་ནི་སྡུག་བསྔལ་གྱི་བདེན་པའོ། །ཞེས་སོ། །བདེ་བ་ཅན་དང༌། འོག་མིན་ལ་སོགས་པའི་སྣོད་ཀྱི་འཇིག་རྟེན་སྡུག་བསྔལ་གྱི་བདེན་པ་མ་ཡིན་ཏེ། ལས་ཉོན་གྱི་དབང་གིས་བྱུང་བ་མ་ཡིན་པའི་ཕྱིར། སངས་རྒྱས་ཀྱི་ཞིང་ཕུན་སུམ་ཚོགས་པ་འགྲུབ་པའི་སྨོན་ལམ་དང་དགེ་བའི་རྩ་བའི་དབང་གི་བྱུང་བའི་ཕྱིར་ཏེ། ཀུན་བཏུས་ལས། ཡོངས་སུ་དག་པའི་འཇིག་རྟེན་གྱི་ཁམས་དེ་དག་ནི་སྡུག་བསྔལ་གྱི་བདེན་པ་མ་ཡིན་པ་བལྟ་སྟེ། དེ་དག་ལས་དང་ཉོན་མོངས་པས་སྐྱེད་པ་མ་ཡིན། ལས་དང་ཉོན་མོངས་པའི་དབང་གིས་བྱུང་བ་མ་ཡིན་གྱི། སྨོན་ལམ་དང་དགེ་ ༼༣༥༤༽ བའི་རྩ་བའི་དབང་གིས་བྱུང་བ་དག་གོ །ཞེས་སོ། །མཚན་གཞིའི་སྒོ་ནས་དབྱེ་ན། སྡུག་བསྔལ་གྱི་སྡུག་བསྔལ། འགྱུར་བའི་སྡུག་བསྔལ། ཁྱབ་པ་འདུ་བྱེད་ཀྱི་སྡུག་བསྔལ་ལོ། །དང་པོ་ནི། ཚོར་བ་སྡུག་བསྔལ་རྒྱུ་དང་བཅས་པ་ལྟ་བུ། གཉིས་པ་ནི། ཟག་བཅས་ཀྱི་ཚོར་བ་བདེ་བ་རྒྱུ་དང་བཅས་པ་ལྟ་བུ། གསུམ་པ་ནི། ཟག་བཅས་ཀྱི་ཚོར་བ་བཏང་སྙོམས་རྒྱུ་དང་བཅས་པ་དང༌། འཁོར་བས་བསྡུས་པའི་གཟུགས་ཅན་གྱི་དངོས་པོ་ལྟ་བུ། ཀུན་འབྱུང་ལ་དབྱེ་ན། ཉོན་མོངས་པ་དང༌། ལས་ཀྱི་ཀུན་འབྱུང་གཉིས་སུ་ཡོད་དེ། ཀུན་བཏུས་སུ། ཀུན་འབྱུང་གི་བདེན་པ་གང་ཞེ་ན། ཉོན་མོངས་པ་དང༌། ཉོན་མོངས་པའི་དབང་གིས་བྱུང་བའི་ལས་སོ། །ཞེས་སོ། །དབྱེ་གཞི་གང་ཞིག

སེམས་རྒྱུད་རབ་ཏུ་མ་ཞི་བར་བྱེད་པའི་ཉོན་མོངས་པས་བསྡུས་པ་དང་པོའི་མཚན་ཉིད། མཚན་གཞི། རྩ་བ་དང༌། ཉེ་བའི་ཉོན་མོངས་པ། དེ་དག་དང་མཚུངས་ལྡན་གྱི་སེམས་སེམས་བྱུང་ལྟ་བུའོ། །དེ་གང་ཞིག ༼༣༥༥༽ རང་རྒྱུ་ཉོན་མོངས་པའི་དབང་གིས་བྱུང་བའི་ཟག་བཅས་ཀྱི་ལས། དབྱེ་ན། ངན་སོང་གསུམ་དུ་འཕེན་པར་བྱེད་པའི་མི་དགེ་བའི་ལས་དང༌། བདེ་འགྲོར་འཕེན་པར་བྱེད་པའི་དགེ་བའི་ལས་གཉིས་སོ། །བཞི་པ་ལ། ཐེག་དམན་དང༌། ཐེག་ཆེན་གྱི་བཅོམ་པའི་ས་མཚམས་གཉིས་སོ། །དང་པོ་ནི། ཉོན་མོངས་པའི་ཀུན་འབྱུང་དགྲ་བཅོམ་ཐོབ་ཙམ་ནས་སྤངས་ཤིང༌། ལས་ཀྱི་ཀུན་འབྱུང་ལྷག་བཅས་མྱང་འདས་ཀྱི་གནས་སྐབས་སུ་སྤངས་མ་སྤངས་གཉིས་ཀ་ཡོད་ལ། ལྷག་མེད་མྱང་འདས་ཐོབ་ནས་སྡུག་ཀུན་གཉིས་ཀ་སྤངས་པ་ཡིན་ནོ། །འཁོར་བ་ནི་དགྲ་བཅོམ་པ་མཐའ་དག་གི་སྤངས་ཏེ། འཁོར་བ་མ་སྤངས་པར་ཐར་པ་ཐོབ་མི་ནུས་པའི་ཕྱིར། གལ་ཏེ་ལྷག་བཅས་མྱང་འདས་ལ་གནས་པའི་ཉན་ཐོས་དགྲ་བཅོམ་པའི་གཟུགས་ཕུང་དེ་འཁོར་བར་ཐལ། ཉན་ཐོས་སྒོམ་ལམ་པའི་གཟུགས་ཕུང་འཁོར་བར་གང་ཞིག གཉིས་ཀ་སྡུག་བསྔལ་གྱི་བདེན་པར་མཚུངས་པའི་ ༼༣༥༦༽ ཕྱིར་ཟེར། ལྷག་བཅས་མྱང་འདས་ལ་གནས་པའི་ཉན་ཐོས་དགྲ་བཅོམ་པའི་གཟུགས་ཕུང་འཁོར་བར་འཆིང་བྱེད་ཀྱི་ཉོན་མོངས་པ་དང་བཅས་པར་ཐལ། ཉན་ཐོས་སྒོམ་ལམ་པའི་གཟུགས་ཕུང་འཁོར་བར་འཆིང་བྱེད་ཀྱི་ཉོན་མོངས་པ་དང་བཅས་པ་གང་ཞིག དེ་གཉིས་སྡུག་བསྔལ་བདེན་པར་མཚུངས་པའི་ཕྱིར། ཁྱབ་པ་ཁས། དེས་ན། དེ་གཉིས་རང་རྒྱུ་ལས་ཉོན་གྱི་འབྲས་བུ་མཚུངས་པའི་སྡུག་བསྔལ་གྱི་བདེན་པ་ཡིན་མིན་གྱི་ཁྱད་པར་མེད་ཀྱང༌། འཁོར་བ་འཆིང་བྱེད་ཀྱི་ཉོན་མོངས་པ་ལས་གྲོལ་མ་གྲོལ་གྱི་དབང་གིས་འཁོར་བ་ཡིན་མིན་གྱི་ཁྱད་པར་ཡོད་པར་ཡིན་ནོ། །རྒྱུ་མཚན་དེས་ན། ས་དང་པོ་ཡན་ཆད་དུ་འཁོར་བ་མེད་པར་ཤེས་པར་བྱའོ། །གཉིས་པ་ལ། དམན་ལམ་སྔོན་དུ་སོང་བ་ལ། ཚོགས་ལམ་ནས་ཀྱང་སྡུག་ཀུན་གཉིས་ཀ་སྤངས་བ་ཡོད་ལ།

མ་སོང་བ་ལ་ཀུན་འབྱུང་གི་བདེན་པ་ས་དང་པོ་ནས་སྤོང་སྟེ། ཟག་བཅས་ཀྱི་ལས་ཉོན་གཉིས་ཀ་སྤངས་བའི་ཕྱིར། སྡུག་བསྔལ་གྱི་བདེན་པ་ས་བརྒྱད་པའི་ ༼༣༥༧༽ བར་འགྲོ་ཡང་སྲིད་དེ། བྱང་སེམས་སྦྱོར་ལམ་པའི་ལུས་རྟེན་གྱི་རིགས་འདྲ་མ་དོར་བའི་ངང་ལ་མ་དག་ས་བདུན་གྱི་རྟོགས་པ་མངོན་དུ་བྱེད་པ་སྲིད་པའི་ཕྱིར། ས་བརྒྱད་པ་ཐོབ་ནས་ཟད་པར་སྤང་སྟེ། ས་བརྒྱད་པར་མི་རྟོག་ཡེ་ཤེས་ལ་དབང་བསྒྱུར་ཐོབ་པའི་སྟོབས་ཀྱིས་ཟག་བཅས་ཀྱི་ལུས་ཟག་མེད་དུ་གནས་གྱུར་ཏེ། ཡོན་ཏན་བརྒྱ་ཕྲག་བཅུ་གཉིས་ལ་དབང་འབྱོར་བ་ཐོབ་པར་བཤད་པའི་ཕྱིར་ཏེ། རྒྱན་ལས། དབང་པོ་ལྔ་རྣམས་གཞན་གྱུར་ན། །དོན་ཀུན་འཇུག་དང་ཐམས་ཅད་ལ། །ཡོན་ཏན་བརྒྱ་ཕྲག་བཅུ་གཉིས་འབྱུང༌། །འབྱོར་པ་དམ་པ་ཐོབ་པར་འགྱུར། །ཞེས་སོ། །གཉིས་པ་ལ། མཚན་ཉིད། སྒྲ་བཤད། དབྱེ་བ། ཐོབ་པའི་ས་མཚམས་སོ། །དང་པོ་ནི། དགག་གཞི་སེམས་རྒྱུད་ཀྱི་སྟེང་དུ། འགོག་བྱེད་བར་ཆད་མེད་ལམ་གྱིས་རང་གི་ངོ་སྐལ་གྱི་སྤང་བྱའི་ས་བོན་བཀག་པའི་སྟོབས་ཀྱིས་ཐོབ་པའི་སོ་སོར་རྟགས་འགོག་གོ །བདག་མེད་མངོན་སུམ་དུ་རྟོགས་པའི་ཡེ་ཤེས་ཀྱི་ངོ་བོར་གྱུར་པའི་ཟག་མེད་རྣམ་བྱང་ ༼༣༥༨༽ གི་བདེན་པའོ། །གཉིས་པ་ནི། འགོག་ལམ་འདི་དག་ལ་བྱིས་པའི་བདེན་པ་ཞེས་མི་བརྗོད་པར། འཕགས་པའི་བདེན་པ་ཞེས་བརྗོད་པའི་རྒྱུ་མཚན་ཡོད་དེ། བྱིས་པས་བཟུང་བ་ལྟར་དུ་མ་གྲུབ་ལ། འཕགས་པས་གཟིགས་པ་ལྟར་དུ་གནས་པའི་ཕྱིར། བྱིས་པས་འགོག་བདེན་གཡང་ས་དང༌། ལམ་ནི་དེར་འཁྲིད་བྱེད་ཀྱི་གཤེད་མ་ལྟ་བུར་བཟུང་ལ། འཕགས་པས་འགོག་པ་ནི། ཟག་མེད་ཀྱི་བདེ་བ་དང་ལྡན་པའི་ཡོན་ཏན་ཅན་དང༌། ལམ་ནི་དེར་འཁྲིད་བྱེད་དུ་གཟིགས་པའི་ཕྱིར། མཛོད་འགྲེལ་ལས། འཕགས་པས་བདེན་པར་གང་གསུངས་པ། །དེ་ནི་གཞན་གྱིས་སྡུག་བསྔལ་རིག །གཞན་གྱིས་བདེ་བར་གང་སྨྲས་པ། །དེ་ནི་འཕགས་པས་སྡུག་བསྔལ་རིག །ཅེས་སོ། །གསུམ་པ་ལ། འགོག་བདེན་དང༌། ལམ་བདེན་གྱི་དབྱེ་བ་གཉིས།

དང་པོ་ལ། ཐེག་པའི་སྒོ་ནས་གསུམ། སྤང་བྱའི་སྒོ་ནས་སྒྲིབ་པ་གསུམ་ལས་གྲོལ་བའི་འགོག་པ་གསུམ། མིང་ཙམ་མཐུན་པའི་སྒོ་ནས་དབྱེ་ན། ༼༣༥༩༽ བརྡའི། དོན་དམ་པའི། ཡོངས་སུ་རྫོགས་པའི། མ་རྫོགས་པའི། རྒྱན་བཅས། རྒྱན་མེད་ཀྱི། སོ་སོར་རྟགས་པའི། སོ་སོར་རྟགས་མིན་གྱི་འགོག་པའོ། །དང་པོ་གཉིས་ནི། སོ་སྐྱེ་དང༌། འཕགས་རྒྱུད་ཀྱི་འགོག་པ་ལྟ་བུའོ། །གཉིས་པ་གཉིས་ནི། མི་སློབ་པ་དང༌། སློབ་པའི་འགོག་པ་ལྟ་བུ། གསུམ་པ་གཉིས་ནི། སྤྱན་དང་མངོན་ཤེས་ལ་སོགས་པའི་ཡོན་ཏན་དང་ལྡན་པ་དང༌། མི་ལྡན་པའི་འགོག་པ་ལྟ་བུའོ། །བཞི་པ་གཉིས་ནི། རང་གི་ངོ་སྐལ་གྱི་སྤང་བྱའི་ས་བོན་ལས་གྲོལ་བ་དང༌། མ་གྲོལ་བའི་འགོག་པ་ལྟ་བུ། གཉིས་པ་ལ། ཐེག་པའི་སྒོ་ནས་གསུམ། མཚན་གཞིའི་སྒོ་ནས་མཐོང་སྒོམ་མི་སློབ་ལམ་གསུམ། བཞི་པ་ལ། འགོག་བདེན་དང༌། ལམ་བདེན་གྱི་ས་མཚམས་གཉིས། དང་པོ་ནི། ཐེག་དམན་གྱི་མཐོང་ལམ་སྡུག་བསྔལ་ཆོས་བཟོད་ཐོབ་མ་ཐག་པའི་གནས་སྐབས་ན་འགོག་བདེན་མེད་དེ། སྤང་བྱའི་ས་བོན་ ༼༣༦༠༽

ཅུང་ཟད་ཀྱང་མ་སྤངས་པའི་ཕྱིར། དེས་ན་ཐེག་དམན་ལ་སྡུག་བསྔལ་ཆོས་ཤེས་མི་སློབ་ལམ་གྱི་བར། ཐེག་ཆེན་ལ་འཕགས་པ་མཐའ་དག་གིས་རྒྱུད་ལ་ཡོད། གལ་ཏེ། རྒྱུ་དང་ལམ་དང་སྡུག་བསྔལ་དང༌། །ཞེས་པའི་སྐབས་ནས་བསྟན་པའི་བདེན་བཞིའི་གོ་རིམ་དེ་རྒྱུ་འབྲས་དོན་གྱི་གོ་རིམ་མ་ཡིན་པར་ཐལ། ལམ་བདེན་གྱི་འོག་ཏུ་འགོག་བདེན་བཤད་པ། རྒྱུ་འབྲས་དོན་གྱི་གོ་རིམ་མ་ཡིན་པའི་ཕྱིར་ཏེ། འགོག་བདེན་ཡིན་ན། རང་རྒྱུ་ལམ་བདེན་སྔོན་སོང་ཡིན་པས་མ་ཁྱབ་པའི་ཕྱིར་ཞེ་ན། དམ་བཅའ་དེར་ཐལ། ཀུན་འབྱུང་བདེན་པའི་འོག་ཏུ་སྡུག་བསྔལ་བདེན་པ་བཤད་པ་དེ་རྒྱུ་འབྲས་དོན་གྱི་གོ་རིམ་མ་ཡིན་པའི་ཕྱིར་ཏེ། ཀུན་འབྱུང་བདེན་པ་ཡིན་ན། རང་འབྲས་སྡུག་བསྔལ་བདེན་པའི་རྒྱུ་ཡིན་པས་མ་ཁྱབ་པའི་ཕྱིར། ཁྱབ་པ་རིམ་བཞིན་ཁས། གཉིས་པ་ནི། ཐར་པ་དོན་གཉེར་གྱི་ཤེས་བྱའི་གཙོ་བོ་ལ་བདེན་བཞི་འཁོར་དང་བཅས་པར་གྲངས་ངེས་ཏེ། དེ་ལ་བླང་ ༼༣༦༡༽ བྱ་རྒྱུ་འབྲས་གཉིས་སུ་ངེས་ཤིང༌། དང་པོ་ལ། རྒྱུའི་དབང་དུ་བྱས་ནས་ལམ་བདེན། འབྲས་བུའི་དབང་དུ་བྱས་ནས་འགོག་བདེན། གཉིས་པའི་རྒྱུའི་དབང་དུ་བྱས་ནས་ཀུན་འབྱུང་བདེན་པ། འབྲས་བུའི་དབང་དུ་བྱས་ནས་སྡུག་བསྔལ་བདེན་པ་བཞག་པའི་ཕྱིར། ཤེས་བྱ་ཐམས་ཅད་འདིར་འདུས་པ་མ་ཡིན་ཏེ། ཚོགས་སྦྱོར། འཁོར་བ་སྤངས་པའི་གང་ཟག སོ་སོར་རྟག་མིན་གྱི་འགོག་པ། འདུས་མ་བྱས་ཀྱི་ནམ་མཁའ་ལ་སོགས་པ་དེར་མ་འདུས་པའི་ཕྱིར་ཏེ། རྣམ་འགྲེལ་ལས། བླང་དང་དོར་བྱའི་དེ་ཉིད་ནི། །ཐབས་བཅས་རབ་ཏུ་ངེས་པ་ཡིས། །གཙོ་བོའི་དོན་ལ་མི་བསླུའི་ཕྱིར། །ཞེས་སོ། །གསུམ་པ་ནི། འདིར་བསྟན་བདེན་པ་བཞིའི་གོ་རིམ་ནི་མངོན་པར་རྟོགས་པའི་རིམ་པ་ཡིན་ཏེ། རྣམ་གྲོལ་དོན་གཉེར་གྱི་གང་ཟག་གིས་ཤེས་བྱ་གཏན་ལ་འབེབས་པའི་ཚེ། དང་པོ་ཁམས་གསུམ་པོ་འདི་སྡུག་བསྔལ་གྱི་རང་བཞིན་ཅན་དུ་ཤེས་པར་བྱེད། དེའི་རྗེས་སུ་སྡུག་བསྔལ་གྱི་རྒྱུ་ཀུན་འབྱུང་ ༼༣༦༢༽

ལ་སྤོང་འདོད་ཀྱི་བློ་སྐྱེ། དེའི་རྗེས་སུ་སྡུག་ཀུན་སྤངས་པའི་འགོག་པ་ལ་དོན་གཉེར་གྱི་བློ་སྐྱེ། དེའི་རྗེས་སུ་འགོག་པ་ཐོབ་ཕྱིར་དུ། ལམ་ལ་ནན་ཏན་གྱི་སྒོ་ནས་འཇུག་པར་བྱེད་པའི་ཕྱིར། དཔེར་ན། ནད་པ་ཤེས་རབ་ཅན་འགའ་ཞིག་གིས། དང་པོར། ལུས་ལ་ཡོད་པའི་ནད་རང་གིས་ངོ་ཤེས་པར་བྱེད། དེའི་རྗེས་སུ་དེའི་རྒྱུ་སྤོང་འདོད་ཀྱི་བློ་སྐྱེ། དེའི་རྗེས་སུ་ནད་སྤངས་པའི་ལུས་ཀྱི་བདེ་བ་ལ་དོན་གཉེར་གྱི་བློ་སྐྱེ། དེའི་རྗེས་སུ་བདེ་བ་དེ་ཐོབ་ཕྱིར་དུ་སྨན་དང་སྨན་པ་སོགས་བསྟེན་པ་ལ་འཇུག་པ་བཞིན་ནོ། །མཛོད་ལས། དེ་དག་ཇི་ལྟར་མངོན་རྟོགས་རིམ། །ཞེས་དང༌། རྒྱུད་བླར། ནད་ནི་ཤེས་བྱ་ནད་ཀྱི་རྒྱུ་ནི་སྤང་བྱ་ལ། །བདེར་གནས་ཐོབ་བྱ་སྨན་ནི་བརྟེན་པར་བྱ་བ་ལྟར། །སྡུག་བསྔལ་རྒྱུ་དང་དེ་འགོག་པ་དང་དེ་བཞིན་ལམ། །ཤེས་བྱ་སྤང་བྱ་རེག་པར་བྱ་ཞིང་བསྟེན་པར་བྱ། །ཞེས་གསུངས་པའི་ཕྱིར། བཞི་པ་ནི། ཚུལ་ཁྲིམས་རྣམ་པར་དག་པ་ལ་གནས་ནས་དམིགས་པ་ལ་སེམས་རྩེ་གཅིག་ཏུ་གནས་པའི་ ༼༣༦༣༽ ཏིང་ངེ་འཛིན་གྱིས་བསླབ་པ་སྐྱེ། དེ་ལ་བརྟེན་ནས་གནས་ལུགས་ཀྱི་དོན་རྟོགས་པའི་ཤེས་རབ་ཀྱི་བསླབ་པ་སྐྱེ། དེས་སྡུག་བསྔལ་གྱི་རྩ་བ་ཀུན་འབྱུང་གི་བསྡུས་པའི་བདག་འཛིན་རྩ་བ་ནས་བཅད། སྡུག་ཀུན་སྤངས་པའི་ཐར་པ་མྱང་འདས་མངོན་དུ་བྱེད་པ་ནི་བདེན་བཞི་རྟོགས་པའི་རིམ་པའོ། །གཉིས་པ་ནི། བདེན་པ་བཞི་ལ་འདོམས་པའི་གདམ་ངག་གསུངས་པ་ཆོས་ཅན། དགོས་པ་ཡོད་དེ། དོར་བྱ་སྡུག་ཀུན་དང་བླང་བྱ་འགོག་ལམ་གྱི་བླང་དོར་ཕྱིན་ཅི་མ་ལོག་པར་ཤེས་པའི་ཆེད་ཡོད་པའི་ཕྱིར། གསུམ་པ་ནི། སངས་རྒྱས་ལ་སོགས་དཀོན་མཆོག་གསུམ། །ཞེས་སོགས། རྩ་འགྲེལ་ལས། གཉིས་ཀྱི་དང་པོ་ལ། གང་ལ་སྐྱབས་སུ་འགྲོ་བའི་ཡུལ། ཇི་ལྟར་སྐྱབས་སུ་འགྲོ་བའི་ཚུལ། དེ་ལྟར་སྐྱབས་སུ་སོང་བའི་ཕན་ཡོན་ནོ། །དང་པོ་ལ། ཐེག་པ་དམན་པའི། ཐེག་པ་ཐུན་མོང་བའི། ཐེག་པ་ཆེན་པོའི་ལུགས་སོ། །དང་པོ་ནི།

སྐྱབས་འགྲོའི་ཡུལ་ ༼༣༦༤༽ དཀོན་མཆོག་གསུམ། འགོག་ལམ་ཁོ་ནའི་སྟེང་དུ་འཇོག་སྟེ། རང་རྒྱུད་ལྡན་གྱི་གང་ཟག་གདུལ་བྱ་གཞན་ངོར་སངས་རྒྱས་སུ་མཚོན་པར་བྱེད་པའི་ཐེག་ཆེན་མི་སློབ་པའི་ལམ་བདེན། སངས་རྒྱས་དཀོན་མཆོག རང་རྒྱུད་ལྡན་གྱི་གང་ཟག་གདུལ་བྱ་གཞན་ངོར་དགེ་འདུན་དུ་མཚོན་པར་བྱེད་པའི་ཐེག་ཆེན་སློབ་པའི་ལམ་བདེན་དང་ཐེག་དམན་མི་སློབ་པའི་ལམ་བདེན། དགེ་འདུན་དཀོན་མཆོག མྱང་འདས་ཀྱིས་བསྡུས་པའི་འགོག་བདེན། ཆོས་དཀོན་མཆོག་དུ་འདོད་པའི་ཕྱིར་ཏེ། མཛོད་ལས། གང་ཞིག་གསུམ་ལ་སྐྱབས་འགྲོ་དེ། །སངས་རྒྱས་དགེ་འདུན་བྱེད་པའི་ཆོས། །མི་སློབ་པ་དང་གཉིས་ཀ་དང༌། །མྱ་ངན་འདས་ལ་སྐྱབས་སུ་འགྲོ། །ཞེས་སོ། །ཁ་ཅིག འདིར་སྐྱབས་འགྲོའི་ཡུལ་དུ་གྱུར་པའི་སངས་རྒྱས་དཀོན་མཆོག་དང༌། སངས་རྒྱས་དོན་མི་གཅིག་སྟེ། སངས་རྒྱས་ལ་གཟུགས་སྐུ་དང་ཆོས་སྐུ་གཉིས་ཡོད་པའི་ཕྱིར་ཏེ། མཛོད་ལས། སངས་རྒྱས་ཐམས་ཅད་ཚོགས་དང་ནི། །ཆོས་སྐུ་འགྲོ་བའི་ ༼༣༦༥༽ དོན་སྤྱོད་པས། །ཞེས་གསུངས་པའི་ཕྱིར་ཟེར། གཉིས་པ་ནི། སྐུ་གསུམ། མྱང་འདས་རྒྱུ་འབྲས། སྐྱེས་བུ་ཟུང་བཞི། གང་ཟག་ཡ་བརྒྱད། སྐྱབས་ཡུལ་དཀོན་མཆོག་གསུམ་དུ་བཞེད་དེ། སྐྱབས་གསུམ་བདུན་བཅུ་པ་ལས། སངས་རྒྱས་དེའི་ཆོས་དགེ་འདུན་ནི། །ཐར་པ་འདོད་པ་རྣམས་ཀྱིས་སྐྱབས། །ཞེས་དང༌། ཐུབ་དབང་གི་ནི་སྐུ་གསུམ་དང༌། །མྱ་ངན་འདས་དང་གང་ཟག་བརྒྱད། །ཅེས་སོ། །བྱང་སེམས་འཕགས་པ་ནི། སངས་རྒྱས་དཀོན་མཆོག་གི་ཁོངས་སུ་གཏོགས་པར་བཞེད་དེ། ཤར་རིའི་སྡེ་པའི་ལུང་ལས། ཐེག་དམན་དགྲ་བཅོམ་པས་དེ་ལ་ཕྱག་བྱས་པར་བཤད་པའི་ཕྱིར། ཞེས་བཞེད་དེ། དེ་ཉིད་ལས། ཤར་རིའི་ལུང་ལས་དགྲ་བཅོམ་པས། །བྱང་ཆུབ་སེམས་དཔའ་ཕྱག་བྱས་ཉིད། །འདི་དག་དཀོན་མཆོག་གསུམ་གཞན་མིན། །སངས་རྒྱས་ཁོངས་སུ་གཏོགས་པར་འདོད། །ཅེས་སོ། །གསུམ་པ་ལ། སོ་སོའི་རང་བཞིན། གནས་སྐབས་སྐྱབས་གསུམ་དུ་བཞག་ཚུལ། ༼༣༦༦༽

མཐར་ཐུག་སྐྱབས་གཅིག་ཏུ་སྒྲུབ་པ། དཀོན་མཆོག་གི་སྒྲ་དོན་ནོ། །དང་པོ་ལ་གསུམ་ལས། དང་པོ་སངས་རྒྱས་དཀོན་མཆོག་ལ། མཚན་ཉིད་ནི། ཡོན་ཏན་དྲུག་དང་ལྡན་པའི་མཐར་ཐུག་གི་སྐྱབས་གནས། མཚན་གཞི། རང་དོན་ཆོས་སྐུ་དང༌། གཞན་དོན་གཟུགས་སྐུ་ལྟ་བུའོ། །ཡོན་ཏན་དྲུག་ནི། རང་དོན་ཆོས་སྐུ་ལ་གཙོ་བོར་ལྡན་པའི་ཡོན་ཏན་གསུམ། གཞན་དོན་གཟུགས་སྐུ་ལ་གཙོ་བོར་ལྡན་པའི་ཡོན་ཏན་གསུམ། དང་པོ་ནི། འདུས་མ་བྱས་པ། ལྷུན་གྱིས་གྲུབ་པ། གཞན་གྱི་རྐྱེན་གྱིས་རྟོགས་པ་མ་ཡིན་པའི་ཡོན་ཏན་ནོ། །གཉིས་པ་ནི། མཁྱེན་པ། བརྩེ་བ། ནུས་པའི་ཡོན་ཏན་ཡིན་ཏེ། རྒྱུད་བླར། འདུས་མ་བྱས་ཤིང་ལྷུན་གྱིས་གྲུབ། །གཞན་གྱི་རྐྱེན་གྱིས་རྟོགས་མིན་པ། །མཁྱེན་དང་བརྩེ་དང་ནུས་པར་ལྡན། །དོན་གཉིས་ལྡན་པའི་སངས་རྒྱས་ཉིད། །ཅེས་སོ། །གཉིས་པ་ཆོས་དཀོན་མཆོག་གི་མཚན་ཉིད་ལ། ཁ་ཅིག ཡོན་ཏན་དྲུག་དང་ལྡན་པའི་ཟག་མེད་རྣམ་བྱང་གི་ ༼༣༦༧༽ བདེན་པ། ཞེས་དང༌། འགོག་ལམ་གང་རུང་གིས་བསྡུས་པའི་ཟག་མེད་ཀྱི་ཡོན་ཏན་ཟེར། དང་པོ་ལ། ཆོས་དཀོན་མཆོག་ཡིན་ན། ཐེག་ཆེན་གྱི་ཆོས་དཀོན་མཆོག་ཡིན་དགོས་པར་ཐལ་བའི་སྐྱོན་གནས་སོ། །གཉིས་པ་ལ། བྱང་སེམས་སོ་སྐྱེའི་རྒྱུད་ཀྱི་བདེན་འཛིན་མངོན་འགྱུར་བ་འགག་པའི་འགོག་པས་མ་ངེས། རང་ལུགས། འགོག་བདེན་དང༌། ལམ་བདེན་གང་རུང་གིས་བསྡུས་པའི་ཟག་མེད་རྣམ་བྱང་གིས་བདེན་པ། དབྱེ་ན། ཐེག་དམན་དང༌། ཐེག་ཆེན་གྱི་ཆོས་དཀོན་མཆོག་གཉིས། དང་པོའི་མཚན་ཉིད། ཐེག་དམན་གྱི་རྒྱུད་ཀྱི་འགོག་བདེན་དང༌། ལམ་བདེན་གང་རུང་གིས་བསྡུས་པའི་ཟག་མེད་རྣམ་བྱང་གི་བདེན་པ། མཚན་གཞི། ཐེག་དམན་འཕགས་པའི་འགོག་བདེན་ལྟ་བུའོ། །གཉིས་པའི་མཚན་ཉིད། ཡོན་ཏན་དྲུག་དང་ལྡན་པའི་ཐེག་ཆེན་ཟག་མེད་རྣམ་བྱང་གི་བདེན་པ། མཚན་གཞི། ཐེག་ཆེན་འཕགས་ ༼༣༦༨༽ པའི་རྒྱུད་ཀྱི་འགོག་བདེན་དང་ལམ་བདེན་ལྟ་བུའོ། །ཡོན་ཏན་དྲུག་ནི། འགོག་བདེན་ལ་གཙོ་བོར་ལྡན་པའི་ཡོན་ཏན་གསུམ།

ལམ་བདེན་ལ་གཙོ་བོར་ལྡན་པའི་ཡོན་ཏན་གསུམ་མོ། །དང་པོ་ནི། རྟོག་གེའི་བློས་བསམ་དུ་མེད་པ། ལས་ཉོན་གཉིས་མེད་པ། རྣམ་རྟོག་གི་དངོས་ཡུལ་ལས་འདས་པའི་ཡོན་ཏན་ནོ། །གཉིས་པ་ནི། རང་གི་ངོ་སྐལ་གྱི་སྤང་བྱ་ཅུང་ཟད་སྤངས་པ་དག་པའི་ཡོན་ཏན། བདག་མེད་རྟོགས་པ་གསལ་བའི་ཡོན་ཏན། མི་མཐུན་ཕྱོགས་འཇོམས་པ་གཉེན་པོའི་ཡོན་ཏན་ནོ། །རྒྱུད་བླར། བསམ་མེད་གཉིས་མེད་རྟོག་མེད་པ། །དག་གསལ་གཉེན་པོའི་ཕྱོགས་ཉིད་ཀྱིས། །གང་ཞིག་གང་གིས་ཆགས་བྲལ་བ། །བདེན་གཉིས་མཚན་ཉིད་ཅན་དེ་ཆོས། །ཆགས་བྲལ་ཉིད་ནི་འགོག་པ་དང༌། །ལམ་གྱི་བདེན་པ་དག་གིས་བསྡུས། །གོ་རིམ་ཇི་བཞིན་དེ་དག་ཀྱང༌། །ཡོན་ཏན་གསུམ་གསུམ་གྱིས་རིག་བྱ། །ཞེས་སོ། །གསུམ་པ་དགེ་འདུན་དཀོན་མཆོག་གི་མཚན་ཉིད་ལ། ཁ་ཅིག རིག་གྲོལ་ ༼༣༦༩༽ གྱི་ཡོན་ཏན་གཉིས་དང༌། དད་ལྡན་པའི་རྒྱལ་སྲས་འཕགས་པ། ཞེས་དང༌། ཁ་ཅིག དེ་ཉིད་ཐེག་ཆེན་གྱི་དགེ་འདུན་དཀོན་མཆོག་གི་མཚན་ཉིད་ཡིན་ཟེར། དང་པོ་ལ། ཉན་ཐོས་མཐོང་ལམ་པ་དང༌། གཉིས་པ་ལ། སྟོན་པ་ཤཱཀྱ་ཐུབ་པས་མ་ངེས། རང་ལུགས་ཆོས་དཀོན་མཆོག་རྒྱུད་ལ་ལྡན་པའི་སྐྱེས་བུ། དབྱེ་ན། ཐེག་དམན་དང༌། ཐེག་ཆེན་གྱི་དགེ་འདུན་དཀོན་མཆོག་གཉིས། དང་པོའི་མཚན་ཉིད། ཆོས་དཀོན་མཆོག་རྒྱུད་ལ་ལྡན་བཞིན་པའི་ཐེག་དམན་གྱི་སྐྱེས་བུ། མཚན་གཞི། ཐེག་དམན་མཐོང་ལམ་པ། སྒོམ་ལམ་པ། དགྲ་བཅོམ་པ་ལྟ་བུ། དབྱེ་ན། རྒྱུན་ཞུགས་ཞུགས་གནས་གཉིས། ཕྱིར་འོང་ཞུགས་གནས། ཕྱིར་མི་འོང་ཞུགས་གནས། དགྲ་བཅོམ་ཞུགས་གནས་གཉིས་ཏེ་བརྒྱད་དོ། །གཉིས་པའི་མཚན་ཉིད། ཆོས་དཀོན་མཆོག་རྒྱུད་ལ་ལྡན་བཞིན་པའི་ཐེག་ཆེན་གྱི་སྐྱེས་བུ། མཚན་གཞི། ཐེག་ཆེན་ ༼༣༧༠༽ འཕགས་པ་མཐའ་དག་གོ །རིག་གྲོལ་གྱི་ཡོན་ཏན་དྲུག་དང་ལྡན་པའི་རྒྱལ་སྲས་འཕགས་པ་དེ། འདིར་དངོས་བསྟན་གྱི་དགེ་འདུན་དཀོན་མཆོག་གི་མཚན་ཉིད། ཡོན་ཏན་དྲུག་ནི། རིག་པའི་ཡོན་ཏན་གསུམ། གྲོལ་བའི་ཡོན་ཏན་གསུམ། དང་པོ་ནི།

ཇི་ལྟ་བ་རིག་པ། ཇི་སྙེད་པ་རིག་པ། ནང་རིག་པའི་ཡོན་ཏན་ནོ། །གཉིས་པ་ནི། ཆགས་པའི། ཐོགས་པའི། དམན་པའི་སྒྲིབ་པ་ལས་གྲོལ་བའི་ཡོན་ཏན་ནོ། །རྒྱུད་བླར། ཇི་བཞིན་ཇི་སྙེད་ནང་གི་ནི། །ཡེ་ཤེས་གཟིགས་པ་དག་པའི་ཕྱིར། །བློ་ལྡན་ཕྱིར་མི་ལྡོག་པའི་ཚོགས། །ཞེས་སོ། །ཁ་ཅིག སྟོན་པ་ཤཱཀྱ་ཐུབ་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདིར་དངོས་སུ་བསྟན་པ་དང་དགེ་འདུན་དཀོན་མཆོག་གི་གཞི་མཐུན་ཡིན་པའི་ཕྱིར་དང༌། འདིར་དངོས་སུ་བསྟན་པའི་ཐེག་ཆེན་འཕགས་པ་ཡིན་པའི་ཕྱིར་ཏེ། དེའི་སངས་རྒྱས་འཕགས་པ་ཡིན་པའི་ཕྱིར། བྱང་སེམས་མཐོང་ལམ་པ་ཆོས་ཅན། མཚན་ཉིད་དེར་ ༼༣༧༡༽ ཐལ། མཚོན་བྱ་དེའི་ཕྱིར། འདོད་ན། ཐོགས་པའི་སྒྲིབ་པ་ལས་གྲོལ་བའི་ཡོན་ཏན་དང་ལྡན་པར་ཐལ། དེ་ཡང་འདོད་ན་ཐོགས་པའི་སྒྲིབ་པ་ལས་གྲོལ་བར་ཐལ་ལོ་ཟེར། ལམ་ཤེས་ཉིད་ལ་མཐོང་བའི་ལམ། །ཞེས་པའི་སྐབས་སུ་དངོས་སུ་བསྟན་པ་དང༌། ཐེག་དམན་གྱི་མཐོང་ལམ་གྱི་གཞི་མཐུན་ཡོད་པར་ཐལ། དེའི་སྐབས་ནས་དངོས་བསྟན་གྱི་མཐོང་ལམ་ཡིན་ན། ཐེག་ཆེན་གྱི་མཐོང་ལམ་ཡིན་པས་མ་ཁྱབ་པའི་ཕྱིར། མ་གྲུབ་ན། མཐོང་ལམ་གྱི་རིགས་པ་བྱེད་པའང་ཡོད། སྟོན་པ་ཤཱཀྱ་ཐུབ་པ་ཆོས་ཅན། དབང་པོ་རྟུལ་དང་རྣོན་པོ་དག །ཅེས་སོགས་ཀྱི་སྐབས་ནས་བསྟན་པའི་དགེ་འདུན་དཀོན་མཆོག་དུ་ཐལ། སྐབས་འདིར་དངོས་བསྟན་གྱི་དགེ་འདུན་དཀོན་མཆོག་ཡིན་པའི་ཕྱིར། མ་ཁྱབ་ན། དེ་གཉིས་དངོས་ཀྱི་མདོར་བསྟན་རྒྱས་བཤད་མ་ཡིན་པར་ཐལ་ལོ། །འདོད་ན། དེ་དག་གི་སྐབས་སུ་དགྲ་བཅོམ་འབྲས་གནས་ཀྱི་མིང་ཅན་གྱི་དགེ་འདུན་དཀོན་མཆོག་དངོས་སུ་འཆད་ ༼༣༧༢༽ རིགས་པར་འགྱུར་རོ། །གཉིས་པ་ལ། ཉན་ཐོས་སྒོམ་ལམ་པའི་ཟག་ཟད་ཀྱི་མངོན་ཤེས་ཆོས་ཅན། ཟག་པ་ཟད་པར་ཐལ། ཟག་ཟད་ཀྱི་མངོན་ཤེས་ཡིན་པའི་ཕྱིར། ཁྱབ་པ་ཁས། འདོད་ན། ཉོན་མོངས་པ་ཟད་པར་ཐལ་ལོ། །གཉིས་པ་ལ། ངེས་ལེགས་དོན་གཉེར་གྱི་དབང་དུ་བྱས་ནས་སྐྱབས་གསུམ་དུ་བཞག་ཚུལ་དང༌།

མངོན་མཐོ་དོན་གཉེར་གྱི་དབང་དུ་བྱས་ནས་སྐྱབས་གསུམ་བཞག་ཚུལ་ལོ། །དང་པོ་ནི། ངེས་ལེགས་དོན་གཉེར་གྱི་གང་ཟག་དེ་ལ་རིགས་ཅན་གསུམ་ཡོད་ཅིང༌། དེ་ཡང་ཐེག་ཆེན་གྱི་རིགས་ཅན་གྱི་དབང་དུ་བྱས་ནས། སངས་རྒྱས་དཀོན་མཆོག་སྐྱབས་གནས་སུ་བཞག་སྟེ། དེས་གཞན་དོན་དུ་སངས་རྒྱས་དོན་དུ་གཉེར་བའི་ཕྱིར། རང་རྒྱལ་གྱི་རིགས་ཅན་གྱི་དབང་དུ་བྱས་ནས་ཆོས་དཀོན་མཆོག་སྐྱབས་གནས་སུ་བཞག་སྟེ། དེས་རྟེན་འབྲེལ་ཟབ་མོ་རྟོགས་པའི་ཆོས་དོན་དུ་གཉེར་བའི་ཕྱིར། ཉན་ཐོས་ཀྱི་རིགས་ཅན་གྱི་དབང་དུ་བྱས་ནས་དགེ་འདུན་དཀོན་མཆོག་སྐྱབས་གནས་སུ་བཞག་སྟེ། ༼༣༧༣༽ དེས་དགེ་འདུན་གྱི་དངོས་པོ་དོན་དུ་གཉེར་བའི་ཕྱིར། གཉིས་པ་ནི། མངོན་མཐོ་དོན་གཉེར་གྱི་དབང་དུ་བྱས་ནས་སྐྱབས་གསུམ་དུ་འཇོག་པའི་རྒྱུ་མཚན་ཡོད་དེ། མངོན་མཐོ་དོན་གཉེར་གྱི་གང་ཟག་དེ་ལ་སྐྱེ་བ་ཕྱི་མར་མངོན་མཐོའི་ཕུན་ཚོགས་སྒྲུབ་པར་བྱ་བའི་ཕྱིར་དུ་སངས་རྒྱས་ལ། ཆོས་ལ། དགེ་འདུན་ལ་བྱ་བ་བྱེད་པར་མོས་པ་གསུམ་དུ་ཡོད་ཅིང༌། དང་པོའི་དབང་དུ་བྱས་ན་སངས་རྒྱས། གཉིས་པའི་དབང་དུ་བྱས་ན་ཆོས། གསུམ་པའི་དབང་དུ་བྱས་ན་དགེ་འདུན་དཀོན་མཆོག་སྐྱབས་གནས་སུ་བཞག་པའི་ཕྱིར་ཏེ། རྒྱུད་བླར། སྟོན་པས་བསྟན་པ་སློབ་དོན་གྱིས། །ཐེག་པ་གསུམ་དང་བྱེད་གསུམ་ལ། །མོས་པ་རྣམས་ཀྱི་དབང་བྱས་ནས། །སྐྱབས་གསུམ་རྣམ་པར་བཞག་པ་ཡིན། །ཞེས་སོ། །གསུམ་པ་ནི། ལུང་གི་ཆོས་རྣམས་ནི་མཐར་ཐུག་གི་སྐྱབས་མ་ཡིན་ཏེ། མཐར་ཐུག་གི་རྟོགས་པ་ཐོབ་པར་བྱེད་པའི་ཐབས་ཙམ་ཡིན་གྱིས། དེ་ཐོབ་པ་ན། ཆུ་ལས་སྒྲོལ་བའི་ ༼༣༧༤༽ གཟིངས་ལྟར་དུ་དོར་བྱ་ཡིན་པའི་ཕྱིར། ཐེག་དམན་དང་ཐེག་ཆེན་སློབ་པའི་ལམ་བདེན་རྣམས་ཀྱང་མཐར་ཐུག་སྐྱབས་མ་ཡིན་ཏེ། སྤངས་རྟོགས་གོང་ནས་གོང་དུ་འཕེལ་དགོས་པས་བསླུ་བའི་ཆོས་ཅན་ལྟ་བུར་སྣང་བའི་ཕྱིར། ཐེག་དམན་དང་ཐེག་ཆེན་སློབ་པའི་འགོག་བདེན་ཡང་མཐར་ཐུག་གི་སྐྱབས་མ་ཡིན་ཏེ།

རང་གི་ངོ་སྐལ་གྱི་སྤང་བྱ་ཅུང་ཟད་མེད་པས་རབ་ཏུ་ཕྱེ་བ་ཙམ་ཡིན་པའི་ཕྱིར། ཐེག་དམན་དང་ཐེག་ཆེན་སློབ་པའི་དགེ་འདུན་རྣམས་ཀྱང་དེ་ཡིན་ཏེ། སྒྲིབ་གཉིས་ཅི་རིགས་པའི་འཇིགས་པ་དང་བཅས་པ་ཡིན་པའི་ཕྱིར། རྒྱུད་བླར། སྤང་ཕྱིར་བསླུ་བའི་ཆོས་ཅན་ཕྱིར། །མེད་ཕྱིར་འཇིགས་དང་བཅས་པའི་ཕྱིར། །ཆོས་རྣམས་གཉིས་དང་འཕགས་པའི་ཚོགས། །གཏན་གྱི་སྐྱབས་མཆོག་མ་ཡིན་ནོ། །ཞེས་སོ། །དེས་ན་མཐར་ཐུག་གི་སྐྱབས་གནས་ནི། སངས་རྒྱས་དཀོན་མཆོག་ཏུ་ངེས་ཏེ། སངས་རྒྱས་དཀོན་མཆོག་ནི། གདུལ་བྱ་རྣམས་གནས་སྐབས་ཀྱི་ཉེར་འཚེ་ལས་སྐྱོབ་པ་དང༌། མཐར་ཐུག་ཇི་ལྟར་ ༼༣༧༥༽ འདོད་པའི་དོན་བསྒྲུབ་པའི་ནུས་ལྡན་ཡིན་པའི་ཕྱིར། རྒྱུད་བླར། དམ་པའི་དོན་དུ་འགྲོ་བ་ཡི། །སྐྱབས་ནི་སངས་རྒྱས་ཉག་གཅིག་ཡིན། །ཐུབ་པ་ཆོས་ཀྱི་སྐུ་ཅན་ཕྱིར། །ཚོགས་ཀྱང་དེའི་མཐར་ཐུག་ཕྱིར། །ཞེས་སོ། །བཞི་པ་ནི། རྒྱུད་བླར། འབྱུང་བ་དཀོན་ཕྱིར་དྲི་མེད་ཕྱིར། །མཐུ་ལྡན་ཕྱིར་དང་འཇིག་རྟེན་གྱི། །རྒྱན་གྱུར་ཕྱིར་དང་མཆོག་ཉིད་ཕྱིར། །འགྱུར་བ་མེད་ཕྱིར་དཀོན་མཆོག་ཉིད། །ཅེས་པ་ལྟར་རོ། །གཉིས་པ་ལ། སྐྱབས་འགྲོའི་ངོ་བོ། དབྱེ་བ། ཁྱད་ཆོས་དང་གསུམ། དང་པོ་ནི། བྱེ་བྲག་ཏུ་སྨྲ་བ་ལྟར་ན། དཀོན་མཆོག་གསུམ་ལ་སྐྱབས་སུ་འགྲོ་བའི་ངག་གི་རིག་བྱེད་ཀུན་སློང་དང་བཅས་པ་ལ་འདོད། ཐེག་ཆེན་གྱི་ལུགས་ལ། དཀོན་མཆོག་གསུམ་ལ་དམིགས་ཏེ་ཡིད་ཆེས་ཀྱི་དད་པ་དང་ལྡན་པའི་སྒོ་ནས་འཇིགས་པ་ལས་སྒྲོལ་བའི་སྐྱབས་གནས་སུ་ཁས་ལེན་པའི་སེམས་པ་མཚུངས་ལྡན་དང་བཅས་པའོ། །གཉིས་པ་ལ། འབྲས་བུ་དང༌། དམིགས་ཡུལ་གྱི་སྒོ་ནས་དབྱེ་བ་གཉིས། དང་པོ་ 

༼༣༧༦༽ ལ། མངོན་མཐོ་དང༌། ངེས་ལེགས་ཀྱི་གཉིས། དང་པོ་ནི། འཁོར་བའི་ཕུན་ཚོགས་ཙམ་སྒྲུབ་ཕྱིར་དུ། གཉིས་པ་ནི། འཁོར་བ་སྤངས་པའི་མྱང་འདས་ཐོབ་ཕྱིར་དུ་དཀོན་མཆོག་གསུམ་ལ་སྐྱབས་སུ་འགྲོ་བ་ལྟ་བུའོ། །དེ་ལ་ཡང་ཐེག་དམན་དང༌། ཐེག་ཆེན་གྱི་སྐྱབས་འགྲོ་གཉིས། དང་པོ་ནི། རང་དོན་དུ་འཁོར་བ་སྤངས་པའི་མྱང་འདས་ཐོབ་ཕྱིར་དུ། གཉིས་པ་ནི། སེམས་ཅན་ཐམས་ཅད་འཁོར་བ་ལས་བསྒྲལ་འདོད་ཀྱི་བསམ་པས་སྐྱབས་སུ་འགྲོ་བ་ལྟ་བུའོ། །གཉིས་པ་ལ། རྒྱུའི་དང༌། འབྲས་བུའི་སྐྱབས་འགྲོ་གཉིས། དང་པོ་ནི། གཞན་རྒྱུད་ལ་གྲུབ་ཟིན་པའི་དཀོན་མཆོག་གསུམ་ལ་དམིགས་ནས། གཉིས་པ་ནི། རང་རྒྱུད་ལ་འབྱུང་རུང་གི་དཀོན་མཆོག་གསུམ་ལ་དམིགས་ནས་སྐྱབས་སུ་འགྲོ་བ་ལྟ་བུའོ། །གསུམ་པ་ལ། ཡུལ། རྒྱུ། དུས། བསླབ་བྱའི་ཁྱད་པར་རོ། །དང་པོ་ནི། འཇིག་རྟེན་ཐ་མལ་པ་རྣམས་ནི། རི་དང་ནགས་ཚལ་སོགས་ལ་གནས་པའི་འཇིག་རྟེན་པའི་ལྷ་ལ་སྐྱབས་སུ་འགྲོ་བ་ཡིན་ཀྱང༌། རྣམ་གྲོལ་དོན་གཉེར་གྱི་གང་ཟག་གི་སྐྱབས་ ༼༣༧༧༽ ཡུལ་མ་ཡིན་ཏེ། འཁོར་བའི་འཇིགས་པ་ལས་སྐྱོབ་མི་ནུས་པའི་ཕྱིར་ཏེ། རང་ཉིད་འཁོར་བས་བཅིངས་པའི་ཕྱིར། །མདོ་ལས། འཇིགས་པས་སྐྲག་པའི་མི་རྣམས་ནི། །ཕལ་ཆེར་རི་དང་ནགས་ཚལ་དང༌། །ལྗོན་ཤིང་དག་ལ་སྐྱབས་འགྲོ་སྟེ། །སྐྱབས་དེ་གཙོ་བོ་མ་ཡིན་ཏེ། །སྐྱབས་དེ་དག་ལ་བརྟེན་ནས་ནི། །འཇིགས་པ་ཀུན་ལས་ཐར་མི་འགྱུར། །ཞེས་སོ། །དེས་ན་རྣམ་གྲོལ་དོན་གཉེར་གྱི་གང་ཟག་གི་སྐྱབས་ཡུལ་ནི། དཀོན་མཆོག་གསུམ་ཡིན་ཏེ། དེས་གནས་སྐབས་འཁོར་བའི་འཇིགས་པ་ལས་སྐྱོབ་ནུས། མཐར་ཐུག་ངེས་ལེགས་ལ་འགོད་ནུས་པའི་ཕྱིར། གཉིས་པ་ནི། དཀོན་མཆོག་ལ་ཡིད་ཆེས་པའི་དད་པ་དང༌། འཁོར་བའི་སྡུག་བསྔལ་གྱིས་འཇིགས་པ་ནི་སྐྱབས་སུ་འགྲོ་བའི་རྒྱུ་ཡིན་ཏེ། སྤྱོད་འཇུག་ལས། སྔོན་ཆད་ཁྱོད་ཀྱི་བཀའ་ལས་འདས། །ད་ནི་འཇིགས་པ་ཆེ་མཐོང་ནས། །ཁྱེད་ལ་སྐྱབས་སུ་མཆི་ལགས་ཀྱིས། །འཇིགས་པ་མྱུར་དུ་བསལ་དུ་གསོལ། །ཞེས་སོ། །ཐེག་པ་ཆེན་པོ་

༼༣༧༨༽ པས། དེའི་སྟེང་དུ་གཞན་གྱི་སྡུག་བསྔལ་བསལ་འདོད་ཀྱི་སྙིང་རྗེ་ལ་བརྟེན་ནས་སྐྱབས་སུ་འགྲོ་སྟེ། རྒྱན་ལས། འདི་ནི་དེ་དངོས་འདོད་པས་ཁས་ལེན་དེ་ཡང་སྙིང་བརྩེ་ལས་རིག་བྱ། །ཞེས་གསུངས་པའི་ཕྱིར། གསུམ་པ་ནི། ཐེག་དམན་ནི་ཇི་སྲིད་འཚོའི་བར་དུ་སྐྱབས་སུ་འགྲོ་སྟེ། རབ་དབྱེ་ལས། ཉན་ཐོས་རྣམས་ཀྱི་སྐྱབས་འགྲོ་ནས། །དགེ་སློང་གི་ནི་སྡོམ་པའི་བར། །ཇི་སྲིད་འཚོའི་བར་དུ་ཡིན། །ཞེས་སོ། །ཐེག་ཆེན་ནི། བྱང་ཆུབ་མ་ཐོབ་ཀྱི་བར་དུ་སྟེ། སྤྱོད་འཇུག་ལས། བྱང་ཆུབ་སྙིང་པོར་མཆིས་ཀྱི་བར། །ཞེས་གསུངས་པའི་ཕྱིར་རོ། །བཞི་པ་ནི། ཐུན་མོང་གི་དང༌། སོ་སོའི་བསླབ་བྱའོ། །དང་པོ་ནི། སྐྱེས་བུ་དམ་པ་ལ་བརྟེན་པ། དམ་པའི་ཆོས་ཉན་པ། ཚུལ་བཞིན་ཡིད་ལ་བྱེད་པ། ཆོས་ཀྱི་རྗེས་སུ་མཐུན་པའི་ཆོས་སྒྲུབ་པའོ། །གཉིས་པ་ལ་དགག་པ་དང༌། སྒྲུབ་པའི་བསླབ་བྱའོ། །དང་པོ་ལ། སངས་རྒྱས་ལ་སྐྱབས་སུ་སོང་ནས། ཕྱི་རོལ་པའི་ལྷ་དབང་ཕྱུག་ཆེན་པོ་སོགས་སྐྱབས་གནས་སུ་ཁས་མི་ལེན། ༼༣༧༩༽ ཆོས་ལ་སྐྱབས་སུ་སོང་ནས། སེམས་ཅན་ལ་གནོད་འཚེའི་བསམ་པ་སྤོང༌། དགེ་འདུན་ལ་སྐྱབས་སུ་སོང་ནས། མུ་སྟེགས་ཅན་སོགས་སངས་རྒྱས་ཀྱི་བསྟན་པ་ལ་མ་དད་པ་གྲོགས་སུ་མི་བརྟེན་པ་ལ་བསླབ་དགོས་ཏེ། མྱང་འདས་ཆེན་པོ་ལས། གང་ཞིག་སངས་རྒྱས་སྐྱབས་འགྲོ་བ། །དེ་ནི་ཡང་དག་དགེ་བསྙེན་ཏེ། །ནམ་དུའང་ལྷ་ནི་གཞན་དག་ལ། །སྐྱབས་སུ་འགྲོ་བ་མ་ཡིན་ནོ། །དམ་པའི་ཆོས་ལ་སྐྱབས་སོང་ནས། །འཚེ་ཞིང་གསོད་པའི་སེམས་དང་བྲལ། །དགེ་འདུན་ལའང་སྐྱབས་སོང་ནས། །མུ་སྟེགས་ཅན་དང་འགྲོགས་མི་བྱ། །ཞེས་སོ། །གཉིས་པ་ནི། སངས་རྒྱས་ཀྱི་སྐུའི་གཟུགས་བརྙན་ཙམ་ལ་ཡང་སངས་རྒྱས་དངོས་ཀྱི་འདུ་ཤེས་བསྐྱེད་ནས་གུས་པར་བྱེད་པ་དང༌། ཡི་གེ་འབྲུ་གཅིག་ཡན་ཆད་ལ་ཡང་དམ་པའི་ཆོས་དངོས་ཀྱི་འདུ་ཤེས་སྐྱེད་ནས་གུས་པར་བྱེད་པ་དང༌། རབ་བྱུང་གི་རྟགས་ཙམ་འཛིན་པ་ལ་ཡང་དགེ་འདུན་དཀོན་མཆོག་དངོས་ཀྱི་འདུ་ཤེས་སྐྱེད་ནས་གུས་པར་བྱེད་པའོ། །གསུམ་པ་ནི།

དཀོན་མཆོག་གསུམ་ལ་སྐྱབས་སུ་ ༼༣༨༠༽ སོང་བ་ནི་ཕན་ཡོན་ཆེན་པོ་དང་ལྡན་ཏེ། གནས་སྐབས་ཀྱི་ཉེར་འཚེ་མཐའ་དག་ལས་སྐྱོབ་ནུས་པ་དང༌། མཐར་ཐུག་གི་ཕུན་སུམ་ཚོགས་པ་ཐམས་ཅད་སྒྲུབ་ནུས་པའི་ཕྱིར་ཏེ། རྒྱན་ལས། འཇིག་རྟེན་ཇི་སྲིད་སེམས་ཅན་གྱིས། །གནོད་དང་ཕུན་སུམ་ཚོགས་པ་ཀུན། །བཟློག་ཅིང་འབྱོར་པར་བྱ་བའི་ཕྱིར། །སངས་རྒྱས་སྐྱབས་ཆེན་ཉིད་དུ་འདོད། །ཅེས་གསུངས་པའི་ཕྱིར། གཉིས་པ་ནི། དཀོན་མཆོག་གསུམ་ལ་འདོམས་པའི་གདམས་ངག་གསུངས་པ་ཆོས་ཅན། དགོས་པ་ཡོད་དེ་དོན་དམ་པར་དཀོན་མཆོག་གསུམ་སྐྱབས་གནས་ཡིན་ནམ་སྙམ་པའི་ལོག་རྟོག་བཀག་ནས་ཀུན་རྫོབ་ཏུ་སྐྱབས་གནས་སུ་ཤེས་པའི་ཆེད་ཡོད་པའི་ཕྱིར། བཞི་པ་ནི། ཤའི་དང༌། རྣམ་པར་སྨིན་པ། ཞེས་སོགས་ཀྱི་སྐབས་སུ། གཉིས་ཀྱི་དང་པོ། སྤྱན་ལྔ་ལ། རྒྱུ། ངོ་བོ། འབྲས་བུ་དང་གསུམ། དང་པོ་ལ། ཐུན་མོང་གི་དང༌། སོ་སོའི་རྒྱུ་གཉིས། དང་པོ་ལ། སྤྱིར་སྤྱན་ཙམ་གྱི་དང༌། ཐེག་ཆེན་གྱི་དེའི་རྒྱུ་གཉིས། དང་པོ་ནི། བསམ་གཏན་གྱིས་དངོས་གཞིའི་སེམས་ལ་བརྟེན་ ༼༣༨༡༽ དགོས་ཏེ། མངོན་ཤེས་བསམ་གཏན་གྱི་དངོས་གཞིའི་སེམས་ལ་བརྟེན་པར་བཤད་ཅིང༌། མངོན་ཤེས་ཐོབ་པའི་གང་ཟག་གིས་སྤྱན་ལྔ་སྒྲུབ་དགོས་པའི་ཕྱིར། གཉིས་པ་ནི། ཕ་རོལ་ཏུ་ཕྱིན་པ་དྲུག་ལ་བརྟེན་ནོ། །མདོ་ལས། མིག་ལྔ་ཐོབ་པར་འདོད་པ་དང་སྦྱར་བར་འདོད་པས་ཀྱང་ཕ་རོལ་ཏུ་ཕྱིན་པ་དྲུག་ལ་བསླབ་པར་བྱའོ། །ཞེས་སོ། །གཉིས་པ་ནི། སྤྱན་ལྔའི་རྒྱུ། གོ་རིམ་བཞིན། བསམ་གཏན་གྱིས་སྦྱངས་པའི་དབང་པོ་གཟུགས་ཅན་པ། སྐྱེ་བ་སྔ་མ་མར་མེ་སོགས་ཕུལ་བའི་དགེ་བའི་ལས་ཀྱི་རྣམ་སྨིན་དང༌། བསམ་གཏན་གཉིས་ཀའི་སྟོབས་ལས་བྱུང་བའི་དབང་པོ་གཟུགས་ཅན་པ། ལམ་ཞུགས་སོ་སྐྱེས་མཉམ་བཞག་དུ་ཇི་ལྟ་བ་རྩེ་གཅིག་ཏུ་བསྒོམ་པ་དང༌། དེས་རྗེས་ཐོབ་ཏུ་ཇི་སྙེད་པ་ཐོས་བསམ་གྱི་གཏན་ལ་འབེབས་པ་དང༌། སློབ་ལམ་དུ་ཚོགས་གཉིས་རྒྱ་ཆེན་པོ་བསོག་པའོ། །གཉིས་པ་ལ།

དགག་གཞག་གཉིས་ལས། དང་པོ་ལ། སྤྱན་ལྔའི་ནང་ཚན་གང་ ༼༣༨༢༽ ཞིག དཔག་ཚད་བརྒྱ་ནས་སྟོང་གསུམ་ཚུན་ཆད་ཀྱི་དངོས་པོ་སོ་སོར་རིག་པའི་ཡུལ་ཅན། དེ་གང་ཞིག སེམས་ཅན་ཐམས་ཅད་ཀྱི་འཆི་འཕོ་བ་དང་སྐྱེ་བ་མངོན་སུམ་དུ་རིག་པའི་ཡུལ་ཅན། དེ་གང་ཞིག ཆོས་ཐམས་ཅད་ལ་བདག་གཉིས་སུ་རྣམ་པར་མི་རྟོག་པའི་ཡུལ་ཅན། དེ་གང་ཞིག འཕགས་པའི་གང་ཟག་ཐམས་ཅད་ཀྱི་དབང་པོའི་དབྱེ་བ་མངོན་སུམ་དུ་རིག་པའི་ཡུལ་ཅན། དེ་གང་ཞིག ཆོས་ཐམས་ཅད་མངོན་སུམ་དུ་རྟོགས་པའི་ཡུལ་ཅན། རིམ་པ་བཞིན་མཚན་ཉིད་ཡིན་ཟེར་ན། དང་པོ་གཉིས་ལ། ས་བཅུ་པའི་རྗེས་ཐོབ་ཡེ་ཤེས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། རང་གི་ཐུན་མོང་མ་ཡིན་པའི་བདག་རྐྱེན་དབང་པོ་གཟུགས་ཅན་པ་ལ་སྐྱེས་པར་འགྱུར་རོ། །གསུམ་པ་ལ། བྱང་སེམས་ཚོགས་ལམ་པའི་ཤའི་སྤྱན་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། ཆོས་ཐམས་ཅད་བདག་གཉིས་སུ་རྣམ་པར་མི་རྟོག་པ་དང༌། ཡུལ་ཅན་གྱི་གཞི་མཐུན་ཡིན་པའི་ཕྱིར། དེས་དེར་མི་རྟོག་པ་གང་ཞིག ཡུལ་ཅན་ཡིན་པའི་ཕྱིར། ༼༣༨༣༽ དང་པོ་མ་གྲུབ་ན། དེར་འཛིན་པར་འགྱུར་རོ། །བཞི་པ་ལ། བྱང་སེམས་མཐོང་ལམ་པའི་ཆོས་ཀྱི་སྤྱན་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། སངས་རྒྱས་འཕགས་པའི་དབང་པོའི་དབྱེ་བ་མངོན་སུམ་དུ་རིག་པར་ཐལ་ལོ། །ལྔ་པ་ལ། ལམ་ཤེས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། ཁྱོད་ཀྱི་མངོན་སུམ་དུ་མ་རྟོགས་པའི་ཆོས་གཞི་མ་གྲུབ་པའི་ཕྱིར། གཞི་གྲུབ་ན་ཁྱོད་ཀྱིས་མངོན་སུམ་དུ་རྟོགས་པས་ཁྱབ་པའི་ཕྱིར། འདོད་ན། རྣམ་མཁྱེན་དུ་འགྱུར་རོ། །ཁ་ཅིག མཚན་ཉིད་ཀྱི་ཟུར་ཕྱི་མ་སྔར་དང་འདྲ་བ་ལ། སྤྱན་ལྔའི་ནང་ནས་དང་པོ་གང་ཞིག ཅེས་སོགས་ཟེར་ན། བྱང་ཆུབ་སེམས་དཔའ་སེམས་དཔའ་ཆེན་པོའི་ཤའི་སྤྱན་གྱིས་དཔག་ཚད་བརྒྱ་མཐོང་བ་ཡོད་དོ། །སྟོང་མཐོང་བ་ཡོད་དོ། །སྟོང་གཉིས་པ་བར་མའི་འཇིག་རྟེན་གྱི་ཁམས་མཐོང་བ་ཡོད་དོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་མཐོང་བར་ཡོད་དོ། །ཞེས་ཡུལ་མཐོང་ཚུལ་སོ་སོར་བཤད་

༼༣༨༤༽ པ་མི་འཐད་པར་ཐལ། དཔག་ཚད་བརྒྱ་ཚུན་ཆད་མཐོང་བའི་ཤའི་སྤྱན་གཞི་མ་གྲུབ་པའི་ཕྱིར། མ་གྲུབ་ན་དེ་ཆོས་ཅན། མཚན་ཉིད་དང་པོ་དེར་ཐལ། མཚོན་བྱ་དེའི་ཕྱིར། འདོད་ན། སྟོང་གསུམ་མཐོང་བར་ཐལ་ལོ། །གཞན་ཡང་ཤའི་སྤྱན་ཡིན་ན། སྟོང་གསུམ་ལས་ལྷག་པ་མི་མཐོང་བས་ཁྱབ་པར་ཐལ། དེའི་མཚན་ཉིད་ཀྱི་ཟུར་དུ་སྟོང་གསུམ་ཚུན་ཆད་ཅེས་སྨྲོས་པ་ལ་རྣམ་བཅད་ཀྱི་དགོས་པ་ཡོད་པའི་ཕྱིར། འདོད་ན། སངས་རྒྱས་ཀྱི་ཤའི་སྤྱན་གྱིས་མ་ངེས། གཉིས་པ་ལ། བྱང་སེམས་སྦྱོར་ལམ་པའི་རྒྱུད་ཀྱི་ལྷའི་སྤྱན་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། སེམས་ཅན་ཐམས་ཅད་མངོན་སུམ་དུ་རིག་པར་ཐལ། དེ་ཡང་འདོད་ན། ལོངས་སྐུ་ལ་ཆོས་དངོས་སུ་ཉན་བཞིན་པའི་བྱང་སེམས་འཕགས་པ་མངོན་སུམ་དུ་རིག་པར་ཐལ། འདོད་ན། བྱང་སེམས་འཕགས་པ་ལ་ཆོས་དངོས་སུ་གསུང་པ་པོའི་ལོངས་སྐུ་མངོན་སུམ་དུ་རིག་པར་ཐལ་ལོ། །གསུམ་པ་ལ། ཤེས་རབ་ཀྱི་སྤྱན་ཡིན་ན། ཆོས་ཀྱི་བདག་མེད་རྟོགས་ ༼༣༨༥༽ པས་ཁྱབ་པར་ཐལ། མཚན་ཉིད་དེ་འཐད་པའི་ཕྱིར། འདོད་ན། བསམ་གཏན་གྱི་དངོས་གཞི་ཐོབ་ལ་མ་ཉམས་པའི་ཉན་ཐོས་ཀྱི་སྒོམ་ལམ་ཆོས་ཅན། དེར་ཐལ། དེའི་ཕྱིར། བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་བདག་མེད་མངོན་སུམ་དུ་རྟོགས་པའི་མཁྱེན་པ་ཡིན་པའི་ཕྱིར། ཕྱི་མ་གཉིས་ལ་སྐྱོན་སྔར་བཞིན་ནོ། །ཁ་ཅིག བསམ་གཏན་གྱིས་སྦྱངས་པའི་དབང་པོ་གཟུགས་ཅན་པ་ལ་བརྟེན་ནས་དཔག་ཚད་བརྒྱ་ལ་སོགས་པ་མངོན་སུམ་དུ་མཐོང་བའི་ཐེག་ཆེན་སྐྱེས་བུའི་རྒྱུད་ཀྱི་ཡོན་ཏན་དང༌། བསམ་གཏན་གྱི་སས་བསྡུས་པའི་དབང་པོ་གཟུགས་ཅན་པ་ལ་བརྟེན་ནས། སེམས་ཅན་ཐམས་ཅད་ཀྱི་འཆི་འཕོ་བ་དང༌། སྐྱེ་བ་མངོན་སུམ་དུ་མཐོང་བའི་ཐེག་ཆེན་སྦྱོར་ལམ་པ་ཡན་ཆད་ཀྱི་ཡོན་ཏན་དང༌། ཆོས་ཐམས་ཅད་ལ་བདག་གཉིས་སུ་རྣམ་པར་མི་རྟོག་པའི་འཕགས་རྒྱུད་ཀྱི་མཉམ་བཞག་གིས་བསྡུས་པའི་ཡོན་ཏན་དང༌། རང་དང་རྒྱུད་ཚོད་མཉམ་པ་མན་ཆད་ཀྱི་འཕགས་པའི་གང་ཟག་གི་དབང་པོའི་དབྱེ་བ་མངོན་སུམ་དུ་རིག་

༼༣༨༦༽ པའི་རྗེས་ཐོབ་ཀྱིས་བསྡུས་པའི་ཡོན་ཏན་དང༌། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་བྱང་ཆུབ་པའི་ཡེ་ཤེས་ཟེར། དང་པོ་ལ། བསམ་གཏན་གྱི་སྦྱངས་པའི་དབང་པོ་གཟུགས་ཅན་པའི་འབྲས་བུར་གྱུར་པའི་ས་དང་པོའི་ཡེ་ཤེས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། དབང་ཤེས་སུ་འགྱུར་རོ། །གཉིས་པ་ལ། སེམས་ཅན་ཐམས་ཅད་མཚན་ཉིད་ཀྱི་ཟུར་དུ་ཡོད་པ་ལ། སྐྱོན་སྔར་བཞིན་ནོ། །གསུམ་པ་ལ། ས་དང་པོའི་རྗེས་ཐོབ་ཡེ་ཤེས་ཆོས་ཅན། དེར་ཐལ། དེའི་ཕྱིར། བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས། ཆོས་ཀྱི་བདག་མེད་མངོན་སུམ་དུ་རྟོགས་པའི་མཁྱེན་པ་ཡིན་པའི་ཕྱིར། བཟོད་པའི་གཟུགས་ཡིན་ན། མཉམ་བཞག་ཡེ་ཤེས་ཡིན་དགོས་པར་ཐལ། མཚན་ཉིད་དེ་འཐད་པའི་ཕྱིར། བཞི་པ་ལ། ཐེག་ཆེན་གྱི་མཐོང་ལམ་གྱི་ངོ་བོར་གྱུར་པའི་གཞན་སེམས་ཤེས་པའི་མངོན་ཤེས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་རང་དང་རྒྱུད་ཚོད་མཉམ་པ་མན་ཆད་ ༼༣༨༧༽ ཀྱི་འཕགས་པའི་དབང་པོའི་དབྱེ་བ་མངོན་སུམ་དུ་རིག་པའི་མཁྱེན་པ་ཡིན་པའི་ཕྱིར། རང་ལུགས། མཚན་ཉིད། དབྱེ་བ། སོ་སོའི་རང་བཞིན། གྲངས་ངེས། ས་མཚམས་སོ། །དང་པོ་ནི། རང་ཉིད་སྤྱན་དུ་འགྲུབ་བྱེད་ཀྱི་རྒྱུ་ཕུན་ཚོགས་ལ་བརྟེན་ནས་རང་ཡུལ་གྱི་གཙོ་བོ་མངོན་སུམ་དུ་རིག་པའི་ཡུལ་ཅན། དབྱེ་ན། ཤའི། ལྷའི། ཤེས་རབ་ཀྱི། ཆོས་ཀྱི། སངས་རྒྱས་ཀྱི་སྤྱན་ནོ། །གསུམ་པ་ནི། མཚན་ཉིད་རིམ་བཞིན། སྤྱན་ལྔའི་ནང་ཚན་གང་ཞིག རང་གི་ཐུན་མོང་མ་ཡིན་པའི་བདག་རྐྱེན་བསམ་གཏན་གྱིས་སྦྱངས་པའི་དབང་པོ་གཟུགས་ཅན་པ་ལ་བརྟེན་ནས་དཔག་ཚད་བརྒྱ་ལ་སོགས་པའི་དངོས་པོ་སོ་སོར་རིག་པའི་ཡུལ་ཅན། དབྱེ་ན། ཐེག་དམན་དང༌། ཐེག་ཆེན་གྱི་ཤའི་སྤྱན་གཉིས། སྤྱན་ལྔའི་ནང་ཚན་གང་ཞིག རང་གི་ཐུན་མོང་མ་ཡིན་པའི་བདག་རྐྱེན་སྔོན་གྱི་དགེ་བའི་ལས་ཀྱི་རྣམ་སྨིན་ལས་བྱུང་བའི་དབང་པོ་གཟུགས་ཅན་ལ་བརྟེན་ནས།

སེམས་ཅན་རྣམས་ཀྱི་འཆི་འཕོ་བ་དང་སྐྱེ་བ་མངོན་ ༼༣༨༨༽ སུམ་དུ་རིག་པའི་ཡུལ་ཅན། དབྱེ་ན། ཐེག་དམན་དང༌། ཐེག་ཆེན་གྱི་ལྷའི་སྤྱན་གཉིས། དེ་གང་ཞིག བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་བདག་མེད་མངོན་སུམ་དུ་རྟོགས་པའི་ཡེ་ཤེས། དབྱེ་ན། གང་ཟག་གི་བདག་མེད་ཙམ་རྟོགས་པའི་ཤེས་རབ་ཀྱི་སྤྱན་དང༌། ཆོས་ཀྱི་བདག་མེད་མངོན་སུམ་དུ་རྟོགས་པའི་དེ་གཉིས། དང་པོ་ནི། བསམ་གཏན་གྱི་དངོས་གཞི་ཐོབ་པའི་ཐེག་དམན་འཕགས་པའི་མཁྱེན་པ་ལྟ་བུ། གཉིས་པ་ནི། ཐེག་ཆེན་འཕགས་པའི་མཁྱེན་པ་མཐའ་དག་གོ །དེ་གང་ཞིག བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་རང་དང་རྒྱུད་ཚོད་མཉམ་པ་མན་ཆད་ཀྱི་འཕགས་པའི་དབང་པོའི་དབྱེ་བ་མངོན་སུམ་དུ་རིག་པའི་ཡུལ་ཅན། དབྱེ་ན། ཐེག་དམན་དང༌། ཐེག་ཆེན་ཆོས་ཀྱི་སྤྱན་གཉིས། མཚན་གཞི་རིམ་བཞིན། བསམ་གཏན་གྱི་དངོས་གཞི་ཐོབ་པའི་ཐེག་དམན་འཕགས་པའི་རྗེས་ཐོབ་ཡེ་ཤེས་དང༌། ཐེག་ཆེན་འཕགས་པའི་རྗེས་ཐོབ་ཡེ་ཤེས་ལྟ་བུའོ། ། ༼༣༨༩༽ མིང་ཙམ་མཐུན་པའི་སྒོ་ནས་དབྱེ་ན། ལུང་གི་ཆོས་ཀྱི་སྤྱན་དང༌། རྟོགས་པའི་དེ་གཉིས། དང་པོ་ནི། གསུང་རབ་དཔག་ཏུ་མེད་པའི་ཚིག་དོན་འཛིན་པར་ནུས་པའི་ཚིག་གཟུངས་དང་དོན་གཟུངས་ལྟ་བུའོ། །གཉིས་པ་ནི། འཕགས་རྒྱུད་ཀྱི་གཞན་སེམས་ཤེས་པའི་མངོན་ཤེས་ལྟ་བུའོ། །ཆོས་ཐམས་ཅད་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས། དབྱེ་ན། སངས་རྒྱས་ཀྱི་སྤྱན་རྗེས་མཐུན་པ་དང༌། མཚན་ཉིད་པ་གཉིས། བཞི་པ་ལ། ཡུལ་རྟོགས་ཚུལ་གྱི་སྒོ་ནས་སྤྱན་ལ་ལྔར་བཞག་པ་ཡིན་ཏེ། དེ་ལ་ཆོས་ཐམས་ཅད་ཀྱི་ཡུལ་ཅན་དང༌། དེ་ལས་གཞན་གཉིས་སུ་ངེས་ལ། དང་པོའི་དབང་དུ་བྱས་ནས་སངས་རྒྱས་ཀྱི་སྤྱན། གཉིས་པ་ལ། ཇི་ལྟ་བ་དང༌། ཇི་སྙེད་པའི་ཡུལ་ཅན་གཉིས་སུ་ངེས། དང་པོའི་དབང་དུ་བྱས་ནས་ཤེས་རབ་ཀྱི་སྤྱན། གཉིས་པ་ལ། རྟེན་སྣོད་ཀྱི་འཇིག་རྟེན་འཇལ་བའི་དབང་དུ་བྱས་ནས་ཤའི་སྤྱན། བརྟེན་པ་སེམས་ཅན་གྱི་ཁྱད་ཆོས་འཇལ་བའི་དབང་དུ་བྱས་ནས་

༼༣༩༠༽ ལྷའི་སྤྱན། གཞན་རྒྱུད་ཀྱི་དབང་པོའི་རབ་དབྱེ་འཇལ་བའི་དབང་དུ་བྱས་ནས་ཆོས་ཀྱི་སྤྱན་བཞག་པའི་ཕྱིར། ངོ་བོའི་སྒོ་ནས་བསྡུ་ན། དབང་ཤེས་ཀྱི་ངོ་བོར་གྱུར་པའི་སྤྱན་དང༌། ཡིད་ཤེས་ཀྱི་ངོ་བོར་གྱུར་པའི་སྤྱན་གཉིས་སུ་འདུས། དེ་ཡང་སྤྱན་དང་པོ་གཉིས་མཐའ་གཅིག་ཏུ་དབང་ཤེས། སློབ་པའི་རྒྱུད་ཀྱི་བར་པ་གཉིས་ཡིད་ཤེས། སངས་རྒྱས་ཀྱི་སྤྱན་ལ་གཉིས་ཀ་ཡོད། དེས་ན་སྤྱན་དང་པོ་གཉིས་མི་འགལ་ཏེ། བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་པའི་བྱང་སེམས་སྦྱོར་ལམ་པའི་མིག་གི་རྣམ་པར་ཤེས་པ་གཅིག་ཉིད་དཔག་ཚད་བརྒྱ་ལ་སོགས་པའི་སྣོད་ཀྱི་འཇིག་རྟེན་རིག་པའི་ཆ་ནས་སྤྱན་དང་པོ་དང༌། དེར་གནས་པའི་སེམས་ཅན་རྣམས་ཀྱི་འཆི་འཕོ་བ་དང་སྐྱེ་བ་མངོན་སུམ་དུ་རིག་པའི་ཆ་ནས་གཉིས་པར་བཞག་པའི་ཕྱིར། བར་པ་གཉིས་མི་འགལ་ཏེ། བྱང་འཕགས་ཀྱི་མཁྱེན་པ་འདི་ཆོས་ཀྱི་བདག་མེད་མངོན་སུམ་དུ་རྟོགས་པའི་ཆ་ནས་ཤེས་རབ་ཀྱི་སྤྱན་དང༌། གཞན་རྒྱུད་ཀྱི་དབང་པོའི་དབྱེ་བ་མངོན་སུམ་དུ་རིག་པའི་ 

༼༣༩༡༽ ཆ་ནས་ཆོས་ཀྱི་སྤྱན་དུ་བཞག་པའི་ཕྱིར། སློབ་ལམ་དུ་དང་པོ་གཉིས་དང་བར་པ་གཉིས་འགལ་ཏེ། དང་པོ་གཉིས་དབང་ཤེས་དང༌། ཕྱི་མ་གཉིས་ཡིད་ཤེས་སུ་བཞག་པའི་ཕྱིར། སངས་རྒྱས་ཀྱི་སར་ལྔ་ཀ་མི་འགལ་ཏེ། སངས་རྒྱས་འཕགས་པའི་མིག་གི་རྣམ་པར་ཤེས་པ་ལ་སྤྱན་ལྔ་ཀའི་མཚན་ཉིད་ཚང་བའི་ཕྱིར། ལྔ་པ་ལ། གཙོ་ཆེ་བའི་ས་མཚམས་དང༌། ཐོབ་པའི་ས་མཚམས་གཉིས། དང་པོ་ནི། རིམ་བཞིན། ཚོགས་ལམ། སྦྱོར་ལམ། འཕགས་རྒྱུད་ཀྱི་མཉམ་བཞག དེའི་རྗེས་ཐོབ། སངས་རྒྱས་ཀྱི་ས་ནའོ། །དེ་ཡང་ལྷའི་སྤྱན་སྦྱོར་ལམ་ན་གཙོ་ཆེ་སྟེ། བསམ་གཏན་གྱི་དངོས་གཞི་ཐོབ་པའི་སྦྱོར་ལམ་པའི་མིག་གི་རྣམ་པར་ཤེས་པས་སེམས་ཅན་རྣམས་ཀྱི་འཆི་འཕོ་བ་དང༌། སྐྱེ་བ་མངོན་སུམ་དུ་རིག་པའི་ཚུལ་ཚོགས་ལམ་གྱི་གནས་སྐབས་ལས་ལྷག་པའི་ཕྱིར། ཤེས་རབ་ཀྱི་སྤྱན་མཉམ་བཞག་དུ་གཙོ་ཆེ་སྟེ། དེར་ཇི་ལྟ་བ་ལ་གཙོ་བོར་མཉམ་པར་བཞག་པའི་ཕྱིར། ཆོས་ཀྱི་སྤྱན་རྗེས་ཐོབ་དུ་གཙོ་ཆེ་སྟེ། ༼༣༩༢༽ དེ་ཇི་སྙེད་པ་རྟོགས་ཚུལ་མཉམ་བཞག་ལས་ལྷག་པ་ཡོད་པའི་ཕྱིར། འདི་ཙམ་ལ་དགོངས་ནས་ཊཱི་ཀར་ས་མཚམས་སོ་སོར་བཤད་པར་ཡིན་ནོ། །གཉིས་པ་ནི། སྤྱན་དང་པོ་གཉིས་བསམ་གཏན་གྱི་དངོས་གཞི་ཐོབ་པའི་ཚོགས་ལམ་ནས་ཡོད། བར་པ་གཉིས་དེ་ཐོབ་པའི་འཕགས་པ་མཐའ་དག་གི་རྒྱུད་ལ་ཡོད། སངས་རྒྱས་ཀྱི་སྤྱན་རྗེས་མཐུན་པ་ས་བདུན་པ་ནས་ཡོད་དེ། ས་བདུན་པའི་ཡོངས་སྦྱོང་གི་མདོ་ལས། བྱང་ཆུབ་སེམས་དཔའ་སེམས་དཔའ་ཆེན་པོའི་ཐོགས་པ་མེད་པའི་ཡེ་ཤེས་གང་ཞེ་ན། སངས་རྒྱས་ཀྱི་སྤྱན་ནོ། །ཞེས་སོ། །མཁན་ཆེན་པ་ན་རེ། ས་དང་པོ་ནས་ཀྱང་ཡོད་དེ། དེར་ཆོས་དབྱིངས་ཀུན་འགྲོའི་ཚུལ་དུ་རྟོགས་པའི་ཕྱིར། ཞེས་གསུང་ངོ༌། །རང་ལུགས། སངས་རྒྱས་ཀྱི་ས་ཁོ་ན་ན་ཡོད་དེ། དེ་རྗེས་མཐུན་པ་སངས་རྒྱས་ཀྱི་སྤྱན་བཏགས་པ་པ་ཡིན་པའི་ཕྱིར། གསུམ་པ་ནི་གནས་སྐབས་དང་མཐར་ཐུག་གི་འབྲས་བུ་གཉིས། དང་པོ་ནི། སྤྱན་ལྔའི་སྒོ་ནས་གཞན་དོན་བྱེད་ཚུལ་ཕྱིན་ཅི་མ་ལོག་པར་ཤེས་ཏེ།

གདམས་ངག་སྟོན་ ༼༣༩༣༽ པ་ལ་གཞན་གྱིས་དྲིན་མི་འཇོག་པར་ཤེས་ཏེ། གཞན་གྱི་དྲིན་མི་འཇོག་པར་འགྲོ་བ་ཉིད་ཀྱི་རྒྱུ་གང་ཡིན་པ་སྤྱན་ལྔ་དང་ཞེས་སོ། །གཉིས་པ་ནི། བླ་ན་མེད་པའི་འབྲས་བུ་འགྲུབ་པར་བྱེད་དེ། མདོ་ལས། མིག་ལྔ་པོ་འདི་དག་ལ་བསླབ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ། །ཞེས་སོ། །གཉིས་པ་ནི། སྤྱན་ལྔ་ལ་འདོམས་པའི་གདམས་ངག་གསུངས་པ་ཆོས་ཅན། དགོས་པ་ཡོད་དེ། སྤྱན་ལྔ་ཡུལ་དང་བཅས་པ་བདེན་སྟོང་དུ་ཉམས་སུ་ལེན་པར་ཤེས་པའི་ཆེད་ཡོད་པའི་ཕྱིར། རྫུ་འཕྲུལ་དང༌། ཞེས་སོགས་ཀྱི་སྐབས་སུ། གཉིས་ཀྱི་དང་པོ། མངོན་ཤེས་དྲུག་ལ། རྒྱུ། ངོ་བོ། འབྲས་བུའོ། །དང་པོ་ལ། ལུས་ཀྱི་རྟེན། སེམས་ཀྱི་རྟེན། རྣམ་སྨིན་གྱི་རྒྱུ་དང་གསུམ། དང་པོ་ལ། ཁམས་གང་དུ་ཐོབ་པ་དང༌། གང་ཟག་གང་གིས་ཐོབ་པ་གཉིས། དང་པོ་ལ། སྔར་མེད་ ༼༣༩༤༽ གསར་དུ་བསྒྲུབ་པ་དང༌། ཐོབ་ཟིན་གནས་པའི་དབང་དུ་བྱས་པ་གཉིས། དང་པོ་ནི། འདོད་པའི་རྟེན་ལ་སྒྲུབ་དགོས་ཏེ། གཙོ་བོར་ལུང་གི་མཐུ་ལ་བརྟེན་ནས་སྐྱེ་དགོས་པའི་ཕྱིར། ཟག་ཟད་ཀྱི་མངོན་ཤེས་ནི། གཟུགས་ཀྱི་རྟེན་ལ་ཡང་དངོས་སུ་སྐྱེ་བ་ཡོད། གཉིས་པ་ནི། དང་པོ་ལྔ་འདོད་གཟུགས་གཉིས་ཀའི་རྟེན་ལ་སྐྱེ་བ་ཡོད་ལ། དྲུག་པ་གཟུགས་མེད་ཁམས་ན་ཡང་ཡོད། ཞིབ་ཏུ་ཕྱེ་ན། གཞན་སེམས་ཤེས་པའི་མངོན་ཤེས་དང༌། སྔོན་གནས་རྗེས་སུ་དྲན་པའི་མངོན་ཤེས་གཟུགས་མེད་ཀྱི་རྟེན་ལ་ཡང་ཡོད་སྲིད་དེ། གཟུགས་མེད་ཀྱི་རྟེན་ཅན་གྱི་ཉན་ཐོས་འཕགས་པའི་མཁྱེན་པས་གང་ཟག་གཞན་རྒྱུད་ཀྱི་དབང་པོའི་དབྱེ་བ་དང༌། རང་གཞན་གྱི་ཚེ་རབས་སྔ་ཕྱི་མངོན་སུམ་དུ་ཤེས་པ་ཡོད་པའི་ཕྱིར་རོ། །གཉིས་པ་ནི། བསམ་གཏན་གྱི་དངོས་གཞི་ཐོབ་པའི་ཕྱི་རོལ་པ་དང༌། ལམ་མ་ཞུགས་མཐའ་དག་གི་རྒྱུད་ལ་དངོས་སུ་སྐྱེ་རུང་སྟེ། དེ་ལྟར་དུ་ཀུན་བཏུས་སུ་བཤད་པའི་ཕྱིར།

གཉིས་པ་ལ། སྤྱིར་ ༼༣༩༥༽ བསྟན་པ་དང༌། ཐེག་ཆེན་གྱི་མངོན་པར་ཤེས་པའི་རྟེན་བྱེ་བྲག་ཏུ་བཤད་པ་གཉིས། དང་པོ་ནི། མངོན་ཤེས་དང་པོ་ལྔ་བསམ་གཏན་གྱི་དངོས་གཞི་ཙམ་དང༌། དྲུག་པ་བསམ་གཏན་བཞི་པ་ལ་བརྟེན་པར་བཤད་དེ། ཀུན་བཏུས་སུ་ཚད་མེད་རྣམ་ཐར་ཟིལ་གནོན། ཟད་པར། ཉོན་མོངས་པ། སྨོན་ནས་ཤེས་པ། སོ་སོ་ཡང་དག་པར་རིག་པ། མངོན་པར་ཤེས་པ་ལ་སོགས་པའི་ཡོན་ཏན་བཅུ་དགུ་བཤད་ནས་དེའི་ལུས་རྟེན་དང༌། སེམས་རྟེན་འཆད་བའི་སྐབས་སུ། ཡོན་ཏན་འདི་རྣམས་ཇི་ལྟར་མངོན་པར་སྒྲུབ་ཅེ་ན། ཕྱི་རོལ་པའམ། ཉན་ཐོས་སམ་བྱང་ཆུབ་སེམས་དཔའ་ཡང་རུང་སྟེ། དག་སའི་བསམ་གཏན་བཞི་ལ་བརྟེན་ནས། ཚད་མེད་པ་རྣམས་མངོན་པར་བསྒྲུབ་བོ། །ཚད་མེད་པ་རྣམས་ཇི་ལྟ་བར་མངོན་པར་ཤེས་པ་ལྔ་ཡང་དེ་བཞིན་ནོ། །ཡོན་ཏན་ལྷག་མ་རྣམས་ནི་ཉན་ཐོས་སམ། བྱང་ཆུབ་སེམས་དཔའ་འམ། དེ་བཞིན་གཤེགས་པ་ཡང་རུང་སྟེ། ༼༣༩༦༽ རབ་ཀྱི་མཐར་ཕྱིན་པའི་བསམ་གཏན་བཞི་པ་ལ་བརྟེན་ནས་མངོན་པར་སྒྲུབ་བོ། །ཞེས་སོ། །གཉིས་པ་ནི། བདག་རྐྱེན་བསམ་གཏན་བཞི་པ། གྲོགས་སྟོང་ཉིད་རྟོགས་པའི་ཤེས་རབ། མངོན་ཤེས་ཀྱི་དམིགས་རྣམ་ཇི་ལྟར་གནས་པ་བཞིན་ཡིད་ལ་བྱེད་པའི་ཁྱད་པར་གསུམ་ལ་བརྟེན་པར་བཞེད་དེ། རྒྱན་ལས། བསམ་གཏན་བཞི་པ་ཤིན་ཏུ་དབང་ཐོབ་ནས། །མི་རྟོག་ཡེ་ཤེས་ཡོངས་སུ་བཟུང་བ་དང༌། །ཇི་ལྟར་རྣམ་གནས་ཡིད་ལ་བྱེད་པ་ལས། །མཐུ་གྲུབ་པ་ཡི་དམ་པ་ཐོབ་པར་འགྱུར། །ཞེས་སོ། །གསུམ་པ་ནི། ལྷམ་དང་བཞོན་པ་བཟང་པོ་གཞན་ལ་སྦྱིན་པར་བྱེད་པ་སོགས་དང་པོའི་རྣམ་སྨིན་གྱི་རྒྱུ་སྟེ། རིན་ཆེན་ཕྲེང་བར། ལྷམ་དང་བཞོན་པ་བྱིན་པ་དང༌། །ཉམ་ཆུང་བཀུར་བ་བྱས་པ་དང༌། །གཞོན་པས་བླ་མ་བཀུར་བ་ཡིས། །མཁས་པ་རྫུ་འཕྲུལ་འཐོབ་པར་འགྱུར། །ཞེས་སོ། །དེ་བཞིན་གཤེགས་པའི་རྟེན་ལ་རོལ་མོའི་བྱེ་བྲག་སྣ་ཚོགས་འབུལ་བ་ནི་གཉིས་པའི་ ༼༣༩༧༽ རྒྱུ་སྟེ། མཆོད་རྟེན་མཆོད་པའི་རོལ་མོ་དང༌། །དྲིལ་བུ་དག་ནི་ཕུལ་བ་དང༌། །དུང་དང་རྔ་ནི་རབ་ཕུལ་བས། །ལྷའི་རྣ་བ་འཐོབ་པར་འགྱུར། །ཞེས་སོ། །གཞན་གྱི་སྐྱོན་མི་བརྗོད་པར་སེམས་སྲུང་བ་ནི།

གསུམ་པའི་རྒྱུ་སྟེ། གཞན་གྱི། གླེང་ཞིང༌། ཡན་ལག་ཉམས་པ་རྣམས་མི་བརྗོད། །སེམས་ནི་རྗེས་སུ་བསྲུངས་བས་ནི། །གཞན་གྱི་སེམས་ནི་ཤེས་པར་འཐོབ། །ཞེས་སོ། །ཆོས་ཀྱི་སྦྱིན་པ་སྟེར་བར་བྱེད་པ་ནི་བཞི་པའི་རྒྱུ་སྟེ། ཆོས་ཀྱི་ཆེད་དང་དེ་བཞིན་དུ། །ཆོས་གཞུང་དོན་དག་འདྲེན་པ་དང༌། །ཆོས་ཀྱི་སྦྱིན་པ་དྲི་མེད་པས། །ཚེ་རབས་དྲན་པ་འཐོབ་པར་འགྱུར། །ཞེས་སོ། །དེ་བཞིན་གཤེགས་པའི་རྟེན་ལ་མར་མེ་སོགས་འབུལ་བ་ནི་ལྔ་པའི་རྒྱུ་སྟེ། མཆོད་རྟེན་མར་མེ་ཕྲེང་བ་དང༌། །མུན་པ་དག་ཏུ་སྒྲོན་མེ་དང༌། །མར་མེ་འབྲུ་མར་བྱིན་པ་ཡིས། །ལྷའི་མིག་ནི་འཐོབ་པར་འགྱུར། །ཞེས་སོ། །བདག་མེད་ཐོས་བསམ་གྱིས་གཏན་ལ་འབེབས་པ་ནི་དྲུག་པའི་རྒྱུ་སྟེ། ༼༣༩༨༽ དངོས་རྣམས་ངོ་བོ་ཉིད་མེད་པར། །ཡང་དག་ཇི་བཞིན་ཡོངས་ཤེས་པས། །མངོན་ཤེས་དྲུག་པ་ཟག་པ་ཀུན། །ཟད་པ་མཆོག་ནི་འཐོབ་པར་འགྱུར། །ཞེས་སོ། །གཉིས་པ་ལ། མཚན་ཉིད། དབྱེ་བ། སོ་སོའི་རང་བཞིན། ཁྱད་ཆོས་སོ། །དང་པོ་ནི། རང་ཉིད་མངོན་ཤེས་སུ་འགྲུབ་པར་བྱེད་པའི་རྒྱུ་ཕུན་ཚོགས་ལ་བརྟེན་ནས་རང་ཡུལ་གྱི་གཙོ་བོ་མངོན་སུམ་དུ་རིག་པའི་ཡུལ་ཅན། གཉིས་པ་ལ། རྫུ་འཕྲུལ། ལྷའི་རྣ་བ། གཞན་གྱི་སེམས་ཤེས་པ་སྔོན་གྱི་གནས་རྗེས་སུ་དྲན་པའི་ལྷའི་མིག་གི ཟག་པ་ཟད་པའི་མངོན་ཤེས་སོ། །གསུམ་པ་ལ། དྲུག་ལས། དང་པོ། རྫུ་འཕྲུལ་གྱི་མངོན་ཤེས་ཀྱི་མཚན་ཉིད་ནི། མངོན་ཤེས་དྲུག་གི་ནང་ཚན་གང་ཞིག རང་གི་བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས། ས་གཡོ་བ་ལ་སོགས་པ་རྫུ་འཁྲུལ་སྣ་ཚོགས་དངོས་སུ་སྟོན་ནུས་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ། དབྱེ་ན། རྫུ་འཕྲུལ་ཙམ་གྱིས་དབྱེ་བ་དང༌། མངོན་ ༼༣༩༩༽ ཤེས་ཀྱི་དབྱེ་བ་གཉིས། དང་པོ་ལ། སྐྱེས་སྟོབས་ཀྱི། ལས་ལ་སྐྱེས་པའི། སྔགས་ལ། སྨན་ལ། ཏིང་ངེ་འཛིན་ལ་བརྟན་པའི། རྫུ་འཕྲུལ་དང་ལྔ། དང་པོ་ནི། འདོད་གཟུགས་ཀྱི་ལྷ་དང༌།

ཤ་ཟ་ལ་སོགས་པའི། གཉིས་པ་ནི། བར་སྲིད་ཀྱི། གསུམ་པ་ནི། སྔགས་འགའ་ཞིག་ལ་བརྟེན་ནས་ལུས་ལ་སྤྲུལ་བསྒྱུར་སྣ་ཚོགས་ནུས་པའི། བཞི་པ་ནི། སྨན། འགའ་ཞིག་ལུས་ལ་བྱུག་པ་ལ་བརྟེན་ནས་འཕུར་བ་ལ་སོགས་པའི། ལྔ་པ་ནི། བསམ་གཏན་གྱི་དངོས་གཞི་ལ་བརྟེན་པའི་རྫུ་འཕྲུལ་ལྟ་བུའོ། །དེ་ཡང་དང་པོ་བཞི་མངོན་ཤེས་མ་ཡིན་ཏེ། བསམ་གཏན་གྱི་དངོས་གཞི་མ་ཐོབ་པའི་གང་ཟག་ལའང་ལྡན་པའི་ཕྱིར། ལྔ་པ་ནི། མངོན་ཤེས་ཀྱང་ཡིན་ནོ། །གཉིས་པ་ནི། བདག་མེད་རྟོགས་པའི་ཤེས་རབ་ཀྱི་རྩིས་མ་ཟིན་པ་དང༌། ཟིན་པའི་རྫུ་འཕྲུལ་གྱི་མངོན་ཤེས་གཉིས། དང་པོ་ ༼༤༠༠༽ ནི། ཕྱི་རོལ་པའི་རྒྱུད་ཀྱི་མངོན་ཤེས་ལྟ་བུ། གཉིས་པ་ནི། ལམ་ཞུགས་སྐྱེས་བུའི་རྒྱུད་ཀྱི་མངོན་ཤེས་ལྟ་བུའོ། །དབྱེ་བ་འདི་བར་པ་བཞི་ལའང་རིགས་བསྒྲེ། གཉིས་པའི་མཚན་ཉིད། དེ་གང་ཞིག རང་གི་ཐུན་མོང་མ་ཡིན་པའི་བདག་རྐྱེན་བསམ་གཏན་གྱི་སྦྱངས་པའི་རྣ་དབང་གཟུགས་ཅན་པ་ལ་བརྟེན་ནས་འཇིག་རྟེན་གྱི་ཁམས་ཀྱི་སྒྲ་ཕྲ་རགས་ཐོས་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ། དབྱེ་ན། ལྷའི་རྣ་བའི་དབྱེ་བ་དང༌། མངོན་པར་ཤེས་པའི་དབྱེ་བ་གཉིས། དང་པོ་ལ། སྐྱེས་ཐོབ་ཀྱི། ལས་ལ་སྐྱེས་པའི། ཏིང་ངེ་འཛིན་ལ་བརྟེན་པའི་ལྷའི་རྣ་བའོ། །དང་པོ་ནི། འདོད་གཟུགས་ཀྱི་ལྷའི་རྣ་དབང་གཟུགས་ཅན་པ་ལྟ་བུ། གཉིས་པ་ནི། འཁོར་ལོས་བསྒྱུར་བའི་རྒྱལ་པོའི་རྣ་དབང་ལྟ་བུ། གསུམ་པ་ནི། བསམ་གཏན་གྱི་དངོས་གཞི་ཐོབ་པའི་རྣ་དབང་ལྟ་བུའོ། །གསུམ་པའི་མཚན་ཉིད། དེ་གང་ཞིག རང་གི་བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་གཞན་རྒྱུད་ཀྱི་སེམས་ ༼༤༠༡༽ འདོད་ཆགས་དང་བཅས་པ་ལ་སོགས་པ་མངོན་སུམ་དུ་རིག་པའི་ཏིང་ངེ་འཛིན་མཚུངས་ལྡན་དང་བཅས་པ། དབྱེ་ན། གཞན་སེམས་ཤེས་པ་ཙམ་གྱི་དབྱེ་བ་དང༌། དེའི་མངོན་ཤེས་ཀྱི་དབྱེ་བ་གཉིས། དང་པོ་ལ། སྐྱེས་ཐོབ། རྟོག་གེ སྔགས། ཏིང་ངེ་འཛིན་ལ་བརྟེན་པའི་གཞན་སེམས་ཤེས་པའོ། །དང་པོ་ནི།

ལྷ་ཀླུ་ལ་སོགས་པས་གཞན་རྒྱུད་ཀྱི་སེམས་ཤེས་པ་ལྟ་བུ། གཉིས་པ་ནི། ད་ལྟར་བའི་གང་ཟག་འགའ་ཞིག་གིས་ཕྱིའི་ལུས་ངག་གི་རིག་བྱེད་ལ་བརྟེན་ནས་གཞན་གྱི་སེམས་ཤེས་པ་ལྟ་བུ། གསུམ་པ་ནི། སྔགས་འགའ་ཞིག་བཟླས་པ་བརྟེན་ནས་ཕ་རོལ་གྱི་སེམས་ཤེས་པ་ལྟ་བུའོ། །བཞི་པ་ནི། བསམ་གཏན་གྱི་དངོས་གཞི་ལ་བརྟེན་ནས་ཕ་རོལ་གྱི་སེམས་མངོན་སུམ་དུ་ཤེས་པ་ལྟ་བུའོ། །འདི་ནི་མངོན་ཤེས་མཚན་ཉིད་པ་ཡང་ཡིན་ནོ། །བཞི་པའི་མཚན་ཉིད། དེ་གང་ཞིག རང་གི་བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་ ༼༤༠༢༽ རང་གཞན་གྱི་ཚེ་རབས་སྔ་མ་དུ་མ་མངོན་སུམ་དུ་དྲན་པར་ནུས་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ། སྔོན་གནས་རྗེས་དྲན་ཙམ་ལ་དབྱེ་ན། སྐྱེས་ཐོབ། ལས་ལ་སྐྱེས་པ། ཏིང་ངེ་འཛིན་ལས་སྐྱེས་པའི་སྔོན་གནས་རྗེས་སུ་དྲན་པའོ། །དང་པོ་ནི། འདོད་གཟུགས་ཀྱི་ལྷ་དང༌། དམྱལ་བ་སྐྱེས་མ་ཐག་པའི་གང་ཟག་གིས་སྐྱེ་བ་སྔ་མ་རྗེས་སུ་དྲན་པ་ལྟ་བུའོ། །གཉིས་པ་ནི། ད་ལྟར་བའི་མི་འགའ་ཞིག་རང་གིས་སྐྱེ་བ་སྔ་མ་དྲན་པ་ལྟ་བུའོ། །གསུམ་པ་ནི། བསམ་གཏན་གྱི་དངོས་གཞི་ལ་བརྟེན་ནས་དེ་ལྟར་ཤེས་པ་ལྟ་བུའོ། །ལྔ་པའི་མཚན་ཉིད། དེ་གང་ཞིག རང་གི་ཐུན་མོང་མ་ཡིན་པའི་བདག་རྐྱེན་བསམ་གཏན་གྱི་སྦྱངས་པའི་མིག་དབང་གཟུགས་ཅན་པ་ལ་བརྟེན་ནས་འཇིག་རྟེན་གྱི་ཁམས་ཀྱི་གཟུགས་ཕྲ་རགས་མངོན་སུམ་དུ་མཐོང་བའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ། དབྱེ་ན། ལྷའི་རྣ་བའི་སྐབས་སུ་བཤད་པ་ལྟར་རོ། །ལྷའི་རྣ་བའི་དང༌། མིག་གི་མངོན་ཤེས་འདི་དག་གི་བདག་ ༼༤༠༣༽ རྐྱེན་རྣ་དབང་དང༌། མིག་དབང་དེ་དག་ལྷའི་རྣ་དབང་དང་མིག་དབང་མཚན་ཉིད་པ་ཡིན་ནམ། དེ་དང་ཆ་འདྲ་བས་མིང་གི་བཏགས་པ་གང་ཡིན་སྙམ་ན། མཚན་ཉིད་པ་ཡིན་ཏེ། དེ་དག་ནི་བསམ་གཏན་གྱིས་བསྡུས་པའི་རྣ་བའི་དབང་པོ་དང་མིག་གིས་དབང་པོ་ལ་འདོད་པའི་ཕྱིར། དེ་ཡང་ཁྱད་ཆོས་བཞི་དང་ལྡན་ཏེ།

ངོ་བོའི་ཁྱད་པར། བསམ་གཏན་གྱི་སས་བསྡུས་པའི་ནང་གི་གཟུགས་དང་བ། རྟེན་གྱི་ཁྱད་པར་རྣམ་ཤེས་ཀྱི་རྟེན་དུས་རྟག་ཏུ་བྱེད་པ། ཡོན་ཏན་གྱི་ཁྱད་པར་རང་གང་ལ་ལྡན་པའི་གང་ཟག་དབང་པོ་མ་ཚང་བ་མེད་པ། བྱེད་ལས་ཀྱི་ཁྱད་པར་འཇིག་རྟེན་ཐ་མལ་པ་ལས་ལྐོག་ཏུ་གྱུར་པའི་ཐག་རིང་བའི་ཡུལ་ཕྲ་མོ་མཐོང་བའི་རྟེན་བྱེད་དེ། མཛོད་ལས། ལྷ་ཡི་མིག་དང་རྣ་བ་ཡིན། །བསམ་གཏན་ས་པའི་གཟུགས་དང་བ། །རྟག་ཏུ་རྟེན་བཅས་མ་ཚང་མེད། །ཐག་རིང་ཕྲ་སོགས་སྤྱོད་ཡུལ་ཅན། །ཞེས་སོ། །དྲུག་པའི་མཚན་ཉིད། དེ་གང་ཞིག བདག་རྐྱེན་བསམ་ ༼༤༠༤༽ གཏན་གྱི་དངོས་གཞིའི་སེམས་ལ་བརྟེན་ནས། ཟག་པ་ཟད་པ་དང༌། ཟག་པ་ཟད་པའི་ཐབས་གང་རུང་མངོན་སུམ་དུ་ཤེས་པའི་ཏིང་ངེ་འཛིན་ཤེས་པ་མཚུངས་ལྡན་དང་བཅས་པ། དབྱེ་ན། ཟག་པ་ཟད་པའི་ཐབས་ཤེས་པའི་མངོན་ཤེས་དང༌། ཟག་པ་ཟད་པ་རང་གི་ངོ་བོ་ཤེས་པའི་དེ་གཉིས། དང་པོ་ལ། ཉོན་སྒྲིབ་ཀྱི་ཟག་པ་ཟད་པའི་ཐབས་ཤེས་པའི་མངོན་ཤེས་དང༌། ཤེས་སྒྲིབ་ཀྱི་ཟག་པ་ཟད་པའི་ཐབས་ཤེས་པའི་མངོན་ཤེས་གཉིས། དང་པོ་ནི། བསམ་གཏན་གྱི་དངོས་གཞི་ཐོབ་པའི་ཉན་ཐོས་སློབ་པ་འཕགས་པའི་མཁྱེན་པ་ལྟ་བུ། གཉིས་པ་ནི། ཐེག་ཆེན་སློབ་པ་འཕགས་པའི་མཁྱེན་པ་ལྟ་བུའོ། །གཉིས་པ་ལ། ཉོན་སྒྲིབ་ཀྱི། ཤེས་སྒྲིབ་ཀྱི་ཟག་པ་ཟད་པའི་མངོན་ཤེས་གཉིས། དང་པོ་ནི། བསམ་གཏན་གྱི་དངོས་གཞི་ཐོབ་པའི་ཐེག་དམན་དགྲ་བཅོམ་པའི་མཁྱེན་པ་ལྟ་བུ། གཉིས་པ་ནི། རྣམ་མཁྱེན་ལྟ་བུ། བཞི་པ་ནི། བསྡུ་བ། གྲངས་ངེས། ས་མཚམས་དང་གསུམ། དང་པོ་ལ། འཇིག་རྟེན་ ༼༤༠༥༽ ལས་འདས་པའི་མངོན་ཤེས་དང༌། འཇིག་རྟེན་པ་དང་ཐུན་མོང་པའི་མངོན་ཤེས་གཉིས་སུ་འདུས། དང་པོའི་དབང་དུ་བྱས་ནས་ཟག་ཟད་བཞག གཉིས་པ་ལ། དབང་ཤེས་ཀྱི་ངོ་བོར་གྱུར་པའི་ལུང་མ་བསྟན་གྱི་མངོན་ཤེས་དང༌། ཡིད་ཤེས་ཀྱི་ངོ་བོར་གྱུར་པའི་དགེ་བའི་མངོན་ཤེས་གཉིས། དང་པོའི་དབང་དུ་བྱས་ནས་ལྷའི་མིག་གི་དང༌། རྣ་བའི་མངོན་ཤེས་བཞག

གཉིས་པའི་དབང་དུ་བྱས་ནས་ལྷག་མ་གསུམ་བཞག་སྟེ། མཛོད་ལས། མིག་དང་རྣ་བའི་མངོན་ཤེས་ནི། །ལུང་དུ་མ་བསྟན་ལྷག་རྣམས་དགེ །ཞེས་སོ། །དང་པོ་གཉིས་ལུང་མ་བསྟན་གཙོ་ཆེ་བ་ཡིན་གྱི་མཐའ་གཅིག་ཏུ་མ་ངེས་སོ། །སློབ་ལམ་ནའང་དེ་གཉིས་དང་དགེ་བའི་གཞི་མཐུན་ཡོང་བའི་ཕྱིར། ཕྱི་མ་གསུམ་ཡིད་ཤེས་སུ་བཤད་པའང་སློབ་པའི་གནས་སྐབས་ལ་དགོངས་སོ། །གཉིས་པ་ནི། གཞན་དོན་ཕུན་ཚོགས་གཙོ་བོར་སྒྲུབ་པའི་དབང་དུ་བྱས་ནས་མངོན་ཤེས་ལ་དྲུག་ཏུ་བཞག་སྟེ། ༼༤༠༦༽ གདུལ་བྱ་གང་ན་ཡོད་པའི་གནས་སུ་རྫུ་འཕྲུལ་གྱི་སྒོ་ནས་ཐོགས་པ་མེད་པར་འགྲོ་བའི་དབང་དུ་བྱས་ནས་མངོན་ཤེས་དང་པོ། དེར་གདུལ་བྱ་རྣམས་ཀྱི་བསམ་པའི་དབྱེ་བ་མངོན་སུམ་དུ་ཤེས་པར་བྱེད་པའི་དབང་དུ་བྱས་ནས་གཞན་སེམས་ཤེས་པ། གདུལ་བྱ་རང་གི་སྐད་དང་མཐུན་པར་ཆོས་སྟོན་པའི་དབང་དུ་བྱས་ནས་ལྷའི་རྣ་བ། གདུལ་བྱ་རྣམས་ཀྱི་ཚེ་རབས་སྔ་མའི་བག་ཆགས་དང་མཐུན་པར་དོན་བྱེད་པའི་དབང་དུ་བྱས་ནས་སྔོན་གནས་རྗེས་སུ་དྲན་པ། སྐྱེ་བ་ཕྱི་མའི་གདུལ་བྱ་སྨིན་པ་དང༌། མཐུན་པར་དོན་བྱེད་པའི་དབང་དུ་བྱས་ནས་ལྷའི་མིག ཆགས་སྡང་ལ་སོགས་པ་སྤངས་པའི་ངེས་འབྱུང་གི་ལམ་འབྲས་མཐོང་བའི་དབང་དུ་བྱས་ནས་ཟག་པ་ཟད་པའི་མངོན་ཤེས་བཞག་པའི་ཕྱིར། རྒྱན་ལས། དེ་བཞིན་གཤེགས་པ་ལ་མངོན་ཤེས་དྲུག་གི་སྒོ་ནས་བསྟོད་པ་ནི། གཤེགས་ནས་སྤྱོད་པ་མཁྱེན་མཛད་དེ། །དེ་དག་སྐད་ཀྱིས་སེམས་ཅན་གྱི། །འོང་དང་འགྲོ་དང་ངེས་འབྱུང་ལ། །ལེགས་འདོམས་ཁྱོད་ལ་ཕྱག་འཚལ་ལོ། །ཞེས་སོ། །གསུམ་པ་ནི། 

༼༤༠༧༽ དང་པོ་ལྔ་ལམ་མ་ཞུགས་ནའང་ཡོད་དེ། བསམ་གཏན་གྱི་དངོས་གཞི་ཐོབ་པའི་ཕྱི་རོལ་པ་སོགས་ཀྱི་རྒྱུད་ལ་ཡོད་པར་བཤད་པའི་ཕྱིར་ཏེ། མྱ་ངན་བསལ་བའི་མདོ་ལས། དྲང་སྲོང་ཆེན་པོ་ལྔ་མངོན་ཤེས། །མཁའ་ལ་རྒྱང་རིང་འགྲོ་བ་ཡང༌། །གང་ན་སྤྱོད་ཡུལ་འཆི་མེད་པར། །དེས་ན་འགྲོ་བར་ནུས་པ་མེད། །ཅེས་སོ། །དྲུག་པ། བསམ་གཏན་གྱི་དངོས་གཞི་ཐོབ་པའི་འཕགས་པ་མཐའ་དག་གི་རྒྱུད་ལ་ཡོད། གལ་ཏེ་ཐེག་དམན་སློབ་པའི་རྒྱུད་ལ་ཟག་ཟད་ཀྱི་མངོན་ཤེས་མེད་དེ། དེ་ཡིན་ན་ཟག་པ་མ་ཟད་པས་ཁྱབ་པའི་ཕྱིར་ཏེ། དེ་ཡིན་ན་ཉོན་མོངས་པ་མ་སྤངས་པས་ཁྱབ་པའི་ཕྱིར་ཞེ་ན། དེའི་རྒྱུད་ལ་ཟག་མེད་ཀྱི་ལམ་མེད་པར་ཐལ། དེ་ཡིན་ན་ཟག་པ་དང་བཅས་པས་ཁྱབ་པའི་ཕྱིར་ཏེ། དེ་མིན་ན་ཉོན་སྒྲིབ་དང་བཅས་པས་ཁྱབ་པའི་ཕྱིར། དེས་ན་ཐེག་དམན་སློབ་པའི་རྒྱུད་ལ་ཟག་པ་ཟད་པ་རང་གི་ངོ་བོ་ཤེས་པའི་མངོན་ཤེས་མེད་ཀྱང༌། ༼༤༠༨༽ ཟག་པ་ཟད་པའི་ཐབས་ཤེས་པའི་མངོན་ཤེས་ཡོད་དེ། དེ་ལྟར་དུ་མཛོད་ལས་བཤད་པའི་ཕྱིར། ཇི་ལྟར་བཤད་སྙམ་ན། མི་སློབ་པའི་རྒྱུད་ཀྱི་མངོན་ཤེས་ཕྱི་མ་གསུམ་ལ་རིག་པའི་མངོན་ཤེས་ཞེས་བྱ་སྟེ། དེ་གསུམ་གྱིས་གདུལ་བྱ་རྣམས་ཀྱི་ཚེ་རབས་སྔ་མའི་གནས་ཚུལ། ཕྱི་མའི་གནས་ཚུལ་རྣམས་མངོན་སུམ་དུ་རིག་པའི་ཕྱིར་ཏེ། མ་རིག་པ་སྤངས་པའི་མངོན་ཤེས་ཡིན་པའི་ཕྱིར། སློབ་པའི་རྒྱུད་ལ་དེ་གསུམ་ཡོད་ཀྱང༌། རིག་པའི་མངོན་ཤེས་སུ་མ་འཇོག་སྟེ། སློབ་པ་ན་སེམས་རྒྱུད་མ་རིག་པ་དང་བཅས་པའི་ཕྱིར་ཏེ། མཛོད་ལས། གསུམ་ནི་རིག་པ་སྔོན་མཐའ་སོགས། །མ་རིག་པ་ནི་བཟློག་ཕྱིར་རོ། །སློབ་ལ་འདོད་དེ་མ་རིག་དང༌། །བཅས་རྒྱུད་ཕྱིར་ན་རིག་མ་བཤད། །ཅེས་སོ། །གསུམ་པ་ནི། འཕགས་པའི་གནས་པ་རྣམ་ཐར་སྒོ་གསུམ། ལྷའི་གནས་པ་བསམ་གཏན་གཟུགས་མེད་ཀྱི་སྙོམས་འཇུག ཚངས་པའི་གནས་པ་ཚད་མེད་བཞི་མངོན་དུ་བྱས་ཏེ། གནས་སྐབས་སུ་སངས་རྒྱས་ཡོད་པའི་ཕྱོགས་སུ་ ༼༤༠༩༽ སོང་ནས་དེ་ལ་མཆོད་པར་བྱེད།

སེམས་ཅན་ཡོད་པའི་ཕྱོགས་སུ་སོང་ནས་དེའི་དོན་བྱ་སྟེ། མཐར་ཐུག་རྣམ་མཁྱེན་སྒྲུབ་པའི་འབྲས་བུ་དང་ལྡན་ཏེ། རྒྱན་ལས། གང་གིས་འཕགས་དང་ལྷ་དང་ཚངས་པ་ཡི། །གནས་པ་དཔེ་མེད་རྒྱ་ཆེས་རྟག་ཏུ་གནས། །ཕྱོགས་སུ་དེ་སོང་སངས་རྒྱས་སེམས་ཅན་དག །ཡང་དག་མཆོད་བྱེད་རྣམ་པར་དག་པར་བསྐྱེད། །ཅེས་གསུངས་སོ། །གཉིས་པ་ནི། མངོན་ཤེས་དྲུག་ལ་འདོམས་པའི་གདམ་ངག་གསུངས་པ་ཆོས་ཅན། དགོས་པ་ཡོད་དེ། མངོན་ཤེས་དྲུག་ཡུལ་དང་བཅས་པ་བདེན་སྟོང་དུ་ཉམས་སུ་ལེན་པར་ཤེས་པའི་ཆེད་ཡོད་པའི་ཕྱིར། གཉིས་པ་ནི། དམིགས་པ་དང་ནི་རྣམ་པ་དང༌། །ཞེས་སྐབས་སུ། གཉིས་ཀྱི་དང་པོ་སྦྱོར་ལམ་ལ་གསུམ། ལུས་རྟེན། སེམས་རྟེན། བརྟེན་པ་སྦྱོར་ལམ་གྱི་རང་བཞིན་ནོ། །དང་པོ་ནི། ཚོགས་ལམ་ཆེན་པོའི་རྟོགས་པ་ཐོབ་ལ་མ་བཏང་བའི་འདོད་གཟུགས་ཀྱི་རྟེན་ལ་དངོས་སུ་སྐྱེ་བ་ཡོད་ཀྱི། གཟུགས་མེད་ཀྱི་རྟེན་ལ་དངོས་སུ་སྐྱེ་བ་མེད་དེ། ༼༤༡༠༽ སྦྱོར་ལམ་ནི་ཚོགས་ལམ་གྱི་རྟེན་ལ་དངོས་སུ་སྐྱེ་དགོས་ཤིང༌། དེ་ན་ཚོགས་ལ་དངོས་སུ་སྐྱེ་བ་མེད་པའི་ཕྱིར། ཚོགས་ལམ་ནི་ཐོས་བསམ་གྱི་མཐུ་ལས་སྐྱེ་དགོས་ཤིང༌། དེ་ན་གསུང་རབ་ལ་ཐོས་བསམ་བྱེད་པ་མེད་པའི་ཕྱིར། འོ་ན་གཟུགས་ཁམས་ནའང་དེ་དངོས་སུ་སྐྱེ་བ་མེད་པར་ཐལ། སྒྲུབ་བྱེད་དེ་འཐད་པའི་ཕྱིར། ཞེ་ན། སྐྱོན་མེད་དེ། གཟུགས་ཁམས་རང་ན་གསུང་རབ་ལ་ཐོས་བསམ་གཙོ་བོར་བྱེད་པ་མེད་ཀྱང༌། གཟུགས་ཀྱི་རྟེན་ཅན་གྱི་གང་ཟག་འདོད་པའི་ཁམས་སུ་རྫུ་འཕྲུལ་གྱི་སྟོབས་ཀྱིས་ལྷག་སྟེ། སངས་རྒྱས་བྱང་སེམས་ལ་ཆོས་ཉན་པ་ཡོད་པར་ཤེར་ཕྱིན་གྱི་མདོ་ལས་བཤད་པའི་ཕྱིར། གལ་ཏེ་གཟུགས་མེད་ཀྱི་རྟེན་གྱི་བྱང་སེམས་ཚོགས་ལམ་པ་ཡོད་པར་ཐལ། དེར་སྐྱེས་ནས་མྱོང་འགྱུར་གྱི་ལས་གསོག་པའི་བྱང་སེམས་ཚོགས་ལམ་པ་ཡོད་པ་གང་ཞིག བྱང་སེམས་སོ་སྐྱེ་རྣམས་སྐྱེ་བ་ལ་དབང་མ་ཐོབ་པའི་ཕྱིར། ཞེ་ན། གཟུགས་མེད་ཀྱི་རྟེན་ཅན་གྱི་ཆོས་མཆོག་ལ་གནས་པའི་བྱང་སེམས་ཡོད་པར་ཐལ།

སྒྲུབ་བྱེད་དེ་འཐད་པའི་ ༼༤༡༡༽ ཕྱིར། འདོད་ན། དེའི་རྟེན་ལ་ཐེག་ཆེན་གྱི་མཐོང་ལམ་དངོས་སུ་སྐྱེ་བ་ཡོད་པར་ཐལ་ལོ། །གཉིས་པ་ལ། སྤྱིར་བསྟན་པ་དང༌། ཐེག་ཆེན་གྱི་སྦྱོར་ལམ་གྱི་སེམས་རྟེན་བྱེ་བྲག་ཏུ་བཤད་པའོ། །དང་པོ་ནི། བསམ་གཏན་ས་དྲུག་གང་རུང་ལ་བརྟེན་པར་འདོད་དེ། མཛོད་ལས། ངེས་འབྱེད་ཆ་མཐུན་རྣམ་པ་བཞི། །བསྒོམས་བྱུང་མི་ལྕོགས་མེད་པ་དང༌། །ཁྱད་པར་བསམ་གཏན་ས་པའོ། །ཞེས་དང༌། བསྡུ་བ་ལས། ས་དྲུག་ལ་བརྟེན་པར་བཤད་པའི་ཕྱིར། གཟུགས་མེད་དངོས་སུ་མི་བརྟེན་ཏེ། དེ་ནས་ལྷག་མཐོང་ཤས་ཆུང་བས་ཞི་ལྷག་ཆ་མི་མཉམ་པའི་སྟོབས་ཀྱིས་ལམ་སྒྲུབ་དཀའ་བའི་ཕྱིར། གཉིས་པ་ཡན་ཆད་ཀྱི་ཉེར་རྡོག་ལ་མི་བརྟེན་ཏེ། དང་པོའི་དངོས་གཞི་མ་ཐོབ་པར་དེ་ཐོབ་མི་ནུས་ལ། ལམ་སྒྲུབ་སླ་བ་དངོས་གཞི་ལ་དབང་བཞིན་དུ། སྒྲུབ་དཀའ་བ་ཉེར་རྡོག་ལ་བརྟེན་པ་ལ་དགོས་པ་མེད་པའི་ཕྱིར། གཉིས་པ་ནི། བསམ་གཏན་བཞི་པའི་སེམས་ལ་ ༼༤༡༢༽ བརྟེན་ནས་ཐེག་ཆེན་གྱི་སྦྱོར་ལམ་གྱི་རྟོགས་པ་དངོས་སུ་སྐྱེ་བ་གཙོ་ཆེ་སྟེ། དེར་བསམ་གཏན་བཞི་པའི་སེམས་ལ་བརྟེན་པར་ནུས་ཤིང༌། དེ་ལ་བརྟེན་ནས་སྒྲུབ་སླ་བའི་ཕྱིར། གསུམ་པ་ལ། མཚན་ཉིད། དབྱེ་བ། ཐེག་ཆེན་གྱི་སྦྱོར་ལམ་བྱེ་བྲག་ཏུ་བཤད་པའོ། །དང་པོ་ལ། ཁ་ཅིག བདག་མེད་དོན་སྤྱིའི་ཚུལ་དུ་རྟོགས་པའི་སྒོམ་བྱུང་གཙོ་བོར་གྱུར་པའི་མཁྱེན་པ་དང༌། ཚོགས་ལམ་རྫོགས་རྗེས་སུ་བྱུང་ཞིང་མཐོང་ལམ་མ་སྐྱེས་གོང་གི་མངོན་པར་རྟོགས་པ་དང༌། སོ་སོ་སྐྱེ་བོའི་རྒྱུད་ཀྱི་ཐར་ལམ་གང་ཞིག ཐར་པ་ཆ་མཐུན་ལས་འདས་པ་ཟེར། དང་པོ་ལ། ཐོས་བསམ་གཙོ་བོར་གྱུར་པའི་སྦྱོར་ལམ་གྱིས་མ་ངེས། གཉིས་པ་ལ། ཉན་ཐོས་དགྲ་བཅོམ་གྱི་རྟོགས་པ་སྔོན་དུ་སོང་བའི་ཐེག་ཆེན་གྱི་སྦྱོར་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན་མ་ཡིན་པར་ཐལ། མཐོང་ལམ་གྱི་རྟོགས་པ་སྔོན་སོང་གི་མཁྱེན་པ་ཡིན་པའི་ཕྱིར། གསུམ་པ་ལ། སྦྱོར་ལམ་ཡིན་ན།

ཐར་པ་ཆ་མཐུན་དོན་དུ་མི་གཉེར་བས་ཁྱབ་པར་ཐལ། ༼༤༡༣༽ མཚན་ཉིད་དེ་འཐད་པའི་ཕྱིར། འདོད་ན། ཐེག་ཆེན་གྱི་ཐར་པ་ཆ་མཐུན་གཙོ་བོར་ཐོབ་ཕྱིར་དུ་བརྩོན་པའི་ཐེག་དམན་གྱི་སྦྱོར་ལམ་གྱི་མ་ངེས། རང་ལུགས། ཐེག་པ་རང་ལུགས་ཀྱིས་ཚོགས་ལམ་རྫོགས་རྗེས་སུ་བྱུང་ཞིང་ཐེག་པ་རང་ལུགས་ཀྱི་མཐོང་ལམ་མ་སྐྱེས་གོང་གི་དོན་མངོན་རྟོགས། དེ་ཡང་སྦྱོར་ལམ། ངེས་འབྱེད་ཆ་མཐུན། ངེས་འབྱེད་ཡན་ལག་དོན་མངོན་རྟོགས་རྣམས་མིང་གི་རྣམ་གྲངས་སོ། །དབྱེ་ན། ཉན་ཐོས། རང་རྒྱལ། ཐེག་ཆེན་གྱི་དང་གསུམ། དང་པོའི་མཚན་ཉིད་ཉན་ཐོས་ཀྱི་ཚོགས་ལམ་ཆེན་པོ་རྫོགས་རྗེས་སུ་བྱུང་ཞིང༌། ཉན་ཐོས་ཀྱི་མཐོང་ལམ་མ་སྐྱེས་གོང་གི་ཉན་ཐོས་ཀྱི་ངེས་འབྱེད་ཡན་ལག དབྱེ་ན། དྲོད། རྩེ་མོ། བཟོད་པ། ཆོས་མཆོག་དང་བཞི། ནང་ཚན་གྱི་སྒོ་ནས་དེ་རེ་རེ་ལ་ཡང་ཆུང༌། འབྲིང༌། ཆེན་པོ་གསུམ་གསུམ་མོ། །ཁ་ཅིག་ཐེག་དམན་གྱི་སྦྱོར་ལམ་ཆོས་མཆོག་ཆུང་འབྲིང་ཆེན་པོ་གསུམ་གྱི་དབྱེ་བ་ཡོད་དེ། དེ་སྐད་ཅིག་མ་གཅིག་ཡིན་པར་མཛོད་ལས་བཤད་ ༼༤༡༤༽ པའི་ཕྱིར་ཟེར་བ་མི་འཐད་དེ། ཐེག་དམན་གྱི་ལུགས་ལ་དེ་ལྟར་ཡིན་ཀྱང༌། ཐེག་དམན་གྱི་རྒྱུད་ལ་དེ་ལྟར་སྐྱེ་བ་མ་ཡིན་པའི་ཕྱིར། དཔེར་ན། སྲིད་རྩེའི་དངོས་གཞིའི་སྙོམས་འཇུག་དེའི་ལུགས་ལ་ཟག་བཅས་ཁོ་ནར་བཤད་ཀྱང༌། དེ་དང་ཟག་མེད་ཀྱི་གཞི་མཐུན་ཡོད་པ་བཞིན་ནོ། །གཉིས་པ་ལ། དེས་རིགས་འགྲེ། གསུམ་པ་ལ། མཚན་ཉིད། དབྱེ་བ། སོ་སོའི་རང་བཞིན། གྲངས་ངེས། བློ་རིགས། ཁྱད་ཆོས་དང་དྲུག དང་པོ་ལ། ཁ་ཅིག རང་རྒྱུད་ཐེག་ཆེན་གྱི་ཚོགས་ལམ་རྫོགས་རྗེས་སུ་བྱུང་ཞིང༌། ཐེག་ཆེན་གྱི་མཐོང་ལམ་མ་སྐྱེས་གོང་གི་ཐེག་ཆེན་སྐྱེས་བུའི་མངོན་རྟོགས། ཞེ་ན། ཐེག་ཆེན་གྱི་ཚོགས་ལམ་ཆེན་པོ་སྐད་ཅིག་མ་གཉིས་པས་མ་ངེས། རང་ལུགས། དམིགས་པ་དང་རྣམ་པ་ལ་སོགས་པ་ཁྱད་ཆོས་ལྔ་ལྡན་གྱི་ཐེག་ཆེན་གྱི་ངེས་འབྱེད་ཡན་ལག དབྱེ་ན། དྲོད་སོགས་བཞི། གསུམ་པ་ལ། དགག་བཞག་གཉིས།

དང་པོ་ལ། ཁ་ཅིག ཐེག་ཆེན་གྱི་སྦྱོར་ལམ་གང་ཞིག ཀུན་ ༼༤༡༥༽ ནས་ཉོན་མོངས་ཀྱི། རྣམ་བྱང་གི་བཟུང་བ། གང་ཟག་རྫས་ཡོད་ཀྱི། སྐྱེས་བུ་བཏགས་ཡོད་ཀྱི་འཛིན་པ་རང་བཞིན་མེད་པའི་དོན་ལ་གསལ་སྣང་གཙོ་བོར་ཐོབ་པ། ཟེར། ཐེག་ཆེན་གྱི་སྦྱོར་ལམ་ཆོས་མཆོག་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། ཐེག་ཆེན་གྱི་སྦྱོར་ལམ་དྲོད་དེ་ཀུན་ནས་ཉོན་མོངས་ཀྱི་བཟུང་བ་རང་བཞིན་མེད་པའི་དོན་ལ་གསལ་སྣང་གཙོ་བོར་ཐོབ་པ་གང་ཞིག དེའི་རྟོགས་པ་སྔོན་སོང་གི་མཁྱེན་པ་ཡིན་པའི་ཕྱིར། གཞན་རྣམས་ལ་རིགས་བསྒྲེ། ཁ་ཅིག དེ་གང་ཞིག ཀུན་ནས་ཉོན་མོངས་ཀྱི་བཟུང་བ་རང་བཞིན་མེད་པའི་དོན་ལ་གསལ་སྣང་དང་པོར་ཐོབ་པ་སོགས་ཟེར་ན། ཐེག་ཆེན་གྱི་སྦྱོར་ལམ་དྲོད་ཆེན་པོ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན་ཐེག་ཆེན་གྱི་སྦྱོར་ལམ་དྲོད་ཆུང་ངུས་ཀུན་ནས་ཉོན་མོངས་ཀྱི་བཟུང་བ་རང་བཞིན་མེད་པའི་དོན་ལ་གསལ་སྣང་དང་པོར་ཐོབ་ཟིན་པ་མ་ཡིན་པར་འགྱུར་རོ། །ཁ་ ༼༤༡༦༽ ཅིག དེ་གང་ཞིག མཐོང་ལམ་རྣམ་པར་མི་རྟོག་པའི་ཡེ་ཤེས་སྐྱེ་བའི་སྔ་ལྟས་སུ་གྱུར་པ་དང༌། དགེ་རྩ་མི་མཐུན་ཕྱོགས་ཀྱི་གཡོ་བར་ནུས་པ་རྣམས་ཀྱི་ནང་ནས་རྩེ་མོར་གྱུར་པ་དང༌། སྟོང་པ་ཉིད་ལ་མི་སྐྲག་པའི་བཟོད་པ་དང༌། ཟག་པ་དང་བཅས་པའི་འཇིག་རྟེན་པའི་ཆོས་རྣམས་ཀྱི་ནང་ནས་མཆོག་ཏུ་གྱུར་པ། ཟེར། དང་པོ་ལ། ཐེག་ཆེན་གྱི་སྦྱོར་ལམ་ཆོས་མཆོག་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ། མཐོང་ལམ་རྣམ་པར་མི་རྟོག་པའི་ཡེ་ཤེས་ཀྱི་དངོས་རྒྱུར་གྱུར་པའི་མཁྱེན་པ་ཡིན་པའི་ཕྱིར། གཉིས་པ་ལ། དེ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འཇིག་རྟེན་པའི་དགེ་རྩ་མཐའ་དག་གི་ནང་ནས་རྩེ་མོར་གྱུར་པ་ཡིན་པའི་ཕྱིར་ཏེ། དེའི་ནང་ནས་མཆོག་ཏུ་གྱུར་པ་ཡིན་པའི་ཕྱིར། གསུམ་པ་ལ་ཡང་དེས་མ་ངེས། བཞི་པ་ལ། ཐེག་ཆེན་གྱི་སྦྱོར་ལམ་ཆོས་མཆོག་ཆུང་ངུ་ཆོས་ཅན། མཚན་ཉིད་དེར་ཐལ།

མཚོན་བྱ་དེའི་ཕྱིར། འདོད་ན། མ་ཡིན་པར་ཐལ། ཁྱོད་ ༼༤༡༧༽ ལས་མཆོག་ཏུ་གྱུར་པའི་ལམ་ཡོད་པའི་ཕྱིར། རང་ལུགས། ཐེག་ཆེན་གྱི་སྦྱོར་ལམ་རྩེ་མོ་མ་སྐྱེས་གོང་གི་ངེས་འབྱེད་ཆ་མཐུན་གང་ཞིག ཀུན་ནས་ཉོན་མོངས་ཀྱི་བཟུང་བ་རང་བཞིན་མེད་པའི་དོན་ལ་གསལ་སྣང་གཙོ་བོར་ཐོབ་པ། དབྱེ་ན། དྲོད་ཆུང་ངུས། འབྲིང༌། ཆེན་པོ་གསུམ། འདི་གསུམ་གྱི་ཁྱད་པར་ལ། མཁས་པ་ཁ་ཅིག བྱང་སེམས་སྦྱོར་ལམ་པའི་རྒྱུད་ལ། དང་པོར་སྐྱེས་པའི་དྲོད། བར་དུ། ཐ་མར་སྐྱེས་པ་གསུམ་ལ་རིམ་བཞིན་བཞེད། ཁ་ཅིག དབང་པོ་རྟུལ་པོ། འབྲིང་པོ། རྣོན་པོའི་དྲོད་གསུམ་ལ་རིམ་བཞིན་འདོད། ཁ་ཅིག དེ་གཉིས་ཀའི་གཞི་མཐུན་ཁས་ལེན་ཟེར་རོ། །ལུགས་གཉིས་པ་མི་འཐད་དེ། ཐེག་ཆེན་སྒོམ་ལམ་པ་དབང་རྣོན་གྱི་རྒྱུད་ཀྱི་སྒོམ་ལམ་ཡིན་ན། ཐེག་ཆེན་གྱི་སྒོམ་ལམ་ཆེན་པོ་ཡིན་དགོས་པར་ཐལ། དམ་བཅའ་དེའི་ཕྱིར། འདོད་ན། ས་གཉིས་པ་ལ་གནས་པའི་བྱང་སེམས་དབང་རྣོན་གྱི་མཁྱེན་པ་སྒོམ་ལམ་ཆེན་པོར་ཐལ་ལོ། །གསུམ་པ་ལ། ༼༤༡༨༽ བྱང་སེམས་སྦྱོར་ལམ་པ་དབང་རྣོན་གྱི་རྒྱུད་ལ་དང་པོར་སྐྱེས་པའི་དྲོད་ཆོས་ཅན། དྲོད་ཆུང་ངུར་ཐལ། བྱང་སེམས་ཀྱི་རྒྱུད་ལ་དང་པོར་སྐྱེས་པའི་དྲོད་ཡིན་པའི་ཕྱིར། འདོད་ན། ཆེན་པོར་ཐལ། བྱང་སེམས་དབང་རྣོན་གྱི་དྲོད་ཡིན་པའི་ཕྱིར། འདོད་ན། ནང་འགལ་ལོ། །ཁྱབ་པ་གཉིས་ཀ་དངོས། རང་ལུགས། ལུགས་སྔ་མ་དེ་ཉིད་འཐད་ཕྱོགས་ཡིན་ནོ། །གཉིས་པའི་མཚན་ཉིད། ཐེག་ཆེན་གྱི་སྦྱོར་ལམ་དྲོད་རྫོགས་རྗེས་སུ་བྱུང་ཞིང་བཟོད་པ་མ་སྐྱེས་གོང་གི་ངེས་འབྱེད་ཆ་མཐུན་གང་ཞིག རྣམ་བྱང་གི་བཟུང་བ་རང་བཞིན་མེད་པའི་དོན་ལ་གསལ་སྣང་གཙོ་བོར་ཐོབ་པ། དབྱེ་ན་གསུམ། གསུམ་པའི་མཚན་ཉིད། ཐེག་ཆེན་གྱི་སྦྱོར་ལམ་རྩེ་མོ་རྫོགས་རྗེས་སུ་བྱུང་ཞིང་ཆོས་མཆོག་མ་སྐྱེས་གོང་གི་ངེས་འབྱེད་ཆ་མཐུན་གང་ཞིག གང་ཟག་རྫས་ཡོད་ཀྱི་འཛིན་པ་རང་བཞིན་མེད་པའི་དོན་ལ་གསལ་སྣང་གཙོ་བོར་ཐོབ་པ། དབྱེ་ན།

གསུམ། བཞི་པའི་མཚན་ཉིད། ཐེག་ཆེན་གྱི་སྦྱོར་ལམ་བཟོད་པ་རྫོགས་རྗེས་སུ་བྱུང་བའི་ངེས་འབྱེད་ཆ་མཐུན་གང་ཞིག ༼༤༡༩༽ སྐྱེས་བུ་བཏགས་ཡོད་ཀྱི་འཛིན་པ་རང་བཞིན་མེད་པའི་དོན་ལ་གསལ་སྣང་གཙོ་བོར་ཐོབ་པ། དབྱེ་ན། གསུམ། བཞི་པ་ནི། ཐེག་ཆེན་གྱི་སྦྱོར་ལམ་སྤང་བྱ་རྟོགས་པའི་སྒོ་ནས་བཞིར་ངེས་པ་ཡིན་ཏེ། དྲོད་ཀྱི་ཀུན་ནས་ཉོན་མོངས་ཀྱི་བཟུང་རྟོགས་གཙོ་བོར་འཇོམས་པ་ནས། ཆོས་མཆོག་གིས་བཏགས་འཛིན་རྟོགས་པ་གཙོ་བོར་འཇོམས་པའི་ཕྱིར་ཏེ། དེ་ལྟ་བུའི་རྣམ་པར་རྟོག་པ་བཞི་དང་ངེས་པར་འབྱེད་པའི་ཆ་དང་མཐུན་པ་བཞི་པོ་གྲངས་བཞིན་དུ་ལྡན་པ་ཡིན་ནོ། །ཞེས་སོ། །ལྔ་པ་ལ། དགག་བཞག་གཉིས། ལོ་ཆེན་ན་རེ། ཆོས་ཉིད་ལ་རྩེ་གཅིག་ཏུ་མཉམ་པར་བཞག་པའི་ཐེག་ཆེན་གྱི་སྦྱོར་ལམ་དེ་ཆོས་ཉིད་ལ། རྣལ་འབྱོར་མངོན་སུམ་ཡིན་ཏེ། ཆོས་ཉིད་ལ་རྟོག་བྲལ་མ་འཁྲུལ་བའི་རིག་པ་ཡིན་པའི་ཕྱིར་ཏེ། ཆོས་ཉིད་གསལ་བར་སྣང་བའི་སྒོ་ནས་ཆོས་ཉིད་རྟོགས་པའི་རིག་པ་ཡིན་པའི་ཕྱིར་ཟེར། དེས་ཆོས་ཉིད་མངོན་སུམ་རྟོགས་པར་ཐལ། དེ་ཆོས་ཉིད་ལ་རྣལ་འབྱོར་མངོན་སུམ་ཡིན་པའི་ཕྱིར། འདོད་ན། དེ་ ༼༤༢༠༽ ཆོས་ཉིད་ལ་མོས་སྤྱོད་ཀྱི་ས་མ་ཡིན་པ་ཐལ་བ་དང༌། ཐེག་ཆེན་གྱི་མཐོང་ལམ་དེ་ཆོས་ཉིད་མངོན་སུམ་དུ་གསར་དུ་མཐོང་བའི་ལམ་མ་ཡིན་པར་ཐལ་ལོ། །ཁ་ཅིག ཚོགས་སྦྱོར་གཉིས་ཀ་རྟོག་པ་འཁྲུལ་ཤེས་ཡིན་ཏེ། སོ་སོ་སྐྱེ་བོ་ཕྱིན་ཅི་ལོག །བདེན་པ་མཐོང་ལ་བཟློག་པ་སྟེ། །ཞེས་གསུངས་པའི་ཕྱིར་ཟེར། ཐེག་ཆེན་གྱི་སྦྱོར་ལམ་དེ་བྱང་ཆུབ་དུ་བགྲོད་བྱེད་ཀྱི་ལམ་མ་ཡིན་པར་ཐལ་བ་དང༌། བདག་མེད་རྟོགས་པའི་མཁྱེན་པ་མ་ཡིན་པར་ཐལ་ལོ། །ཁ་ཅིག སྒྲ་དོན་འདྲེས་འཛིན་གྱི་རྟོག་མེད་ཡིན་ཏེ། རང་ཡུལ་གསལ་བར་སྣང་བའི་ཕྱིར། གཟུང་འཛིན་གཉིས་སྣང་གི་རྟོག་བཅས་ཡིན་ཏེ། རང་ཡུལ་དོན་སྤྱིའི་ཚུལ་དུ་འཛིན་པའི་ཕྱིར་ཟེར། དེ་ཆོས་ཉིད་ལ་རྟོག་བྲལ་མ་འཁྲུལ་བའི་རིག་པར་ཐལ། དེ་དེ་ལ་སྒྲ་དོན་འདྲེས་འཛིན་གྱི་རྟོག་པ་དང་བྲལ་ཞིང༌།

མ་འཁྲུལ་བའི་རིག་པ་ཡིན་པའི་ཕྱིར། འདོད་ན། དེ་དེ་ལ་མངོན་སུམ་དུ་འགྱུར་རོ། །རང་ལུགས། སྤྱི་དོན་ཆེ་ཆུང་གི་དངོས་བསྟན་ལྟར་ན་དམན་ལམ་སྔོན་དུ་མ་ ༼༤༢༡༽ སོང་བའི་ཚོགས་སྦྱོར་མཐའ་དག་རྟོག་པ་ཡིན་ཏེ། རང་ཡུལ་དོན་སྤྱིའི་ཚུལ་དུ་འཛིན་པའི་བློ་ཡིན་པའི་ཕྱིར། ཐེག་དམན་འཕགས་པའི་རྟོགས་པ་སྔོན་སོང་གི་ཐེག་ཆེན་གྱི་ཚོགས་སྦྱོར་ནི་རྣལ་འབྱོར་མངོན་སུམ་ཡིན་ཏེ། གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་ཡིན་པའི་ཕྱིར། ཊཱི་ཀའི་དགོངས་པ་རྟོགས་པར་བཞེད་དེ། ཆོས་ཀྱི་བདག་མེད་དོན་སྤྱིའི་ཚུལ་དུ་འཛིན་པའི་བློར་བཞེད་པའི་ཕྱིར། ཆོས་ཉིད་ཀྱི་དོན་སྤྱི་འཛིན་པ་དང༌། མིང་དང་སྤྲོས་པའི་སྒོ་ནས་ཡུལ་འཛིན་པས་རྟོག་པ་སྟེ། ཀུན་ལས་བཏུས་རྩ་འགྲེལ་གཉིས་ཆར་ལས་མིང་དང་སྤྲོས་པའི་སྒོ་ནས་བདེན་བཞི་ལ་བཀྲ་བར་འཛིན་པའི་རྟོག་པ་བཤད་པའི་ཕྱིར། ཞེས་ཊཱི་ཀ་ལས་བཤད་པའི་ཕྱིར་རོ། །ཁ་ཅིག ཐེག་ཆེན་གྱི་སྦྱོར་ལམ་ཆོས་ཅན། རང་ཡུལ་གསལ་བར་སྣང་བའི་བློ་མ་ཡིན་པར་ཐལ། རྟོག་པ་ཡིན་པའི་ཕྱིར། ཁྱབ་སྟེ། རྣམ་འགྲེལ་ལས། རྣམ་པར་རྟོག་དང་རྗེས་འབྲེལ་ནི། །དོན་གསལ་སྣང་བ་ཅན་མ་ཡིན། །ཞེས་ ༼༤༢༢༽ གསུངས་པའི་ཕྱིར། ཞེ་ན། སྐྱོན་མེད་དེ། ལུང་གི་དོན་ནི། རྟོག་པ་ལ་རང་ཡུལ་མངོན་སུམ་དུ་གསལ་བར་སྣང་བ་མེད་པ་ལ་དགོངས་པའི་ཕྱིར། ཁ་ཅིག རྗེས་ཐོབ་ཡེ་ཤེས་ཀྱི་ངོ་བོར་གྱུར་པའི་ཐེག་ཆེན་སྦྱོར་ལམ་པའི་རྒྱུད་ཀྱི་གཞན་སེམས་ཤེས་པའི་མངོན་ཤེས་ཆོས་ཅན། རྟོག་པར་ཐལ། སྦྱོར་ལམ་ཡིན་པའི་ཕྱིར། འདོད་ན། མ་ཡིན་པར་ཐལ། མངོན་སུམ་ཡིན་པའི་ཕྱིར། ཟེར། དེ་ཆོས་ཅན། ཐེག་དམན་གྱི་སྦྱོར་ལམ་ལས་དམིགས་རྣམ་གྱི་སྒོ་ནས་ཁྱད་པར་དུ་འཕགས་པའི་སྦྱོར་ལམ་དུ་ཐལ། ཐེག་ཆེན་གྱི་སྦྱོར་ལམ་ཡིན་པའི་ཕྱིར། རྟགས་ཆོས་ཅན་དང་བཅས་པ་ཁས། འདོད་ན། ཆོས་ཀྱི་བདག་མེད་མངོན་སུམ་དུ་རྟོགས་པར་ཐལ། དེའི་རྣམ་པ་ཅན་གྱི་མངོན་སུམ་ཡིན་པའི་ཕྱིར།

གཞན་ཡང༌། དེ་ཆོས་ཅན། ཆོས་ཀྱི་བདག་མེད་དོན་སྤྱིའི་ཚུལ་དུ་རྟོགས་པར་ཐལ། དེ་རྟོགས་པའི་སྦྱོར་ལམ་གང་ཞིག དེ་མངོན་སུམ་དུ་མ་རྟོགས་པའི་ཕྱིར། འདོད་ན། རང་ཡུལ་དོན་སྤྱིའི་ཚུལ་ 

༼༤༢༣༽ དུ་རྟོགས་པར་ཐལ། འདོད་པ་དེའི་ཕྱིར། འདོད་ན། རང་ཡུལ་མངོན་སུམ་དུ་རྟོགས་པར་ཐལ། གཞན་རྒྱུད་ཀྱི་སེམས་མངོན་སུམ་དུ་རྟོགས་པའི་ཕྱིར། དེས་ན། ཚོགས་སྦྱོར་གྱི་གནས་སྐབས་སུ་གཞན་སེམས་ཤེས་པའི་མངོན་ཤེས་སོགས་ཡོན་ཏན་དུ་མ་ཡོད་ཀྱང་ལམ་གྱི་ངོ་བོར་སྐྱེ་བ་མ་ཡིན་ནོ། །དྲུག་པ་ལ། དམིགས་རྣམ་རྒྱུ་གསུམ་གྱི་ཁྱད་ཆོས། སྤང་བྱ་རྟོགས་པའི་ཁྱད་ཆོས། ཡོངས་འཛིན་གྱི་ཁྱད་ཆོས་སོ། །དང་པོ་ལ། དམིགས་རྣམ་དང༌། རྒྱུ་བྱེད་ཚུལ་གྱི་ཁྱད་ཆོས་གཉིས། དང་པོ་ནི། ཐེག་དམན་གྱི་སྦྱོར་ལམ་ལས་དམིགས་པ་དམིགས་ཚུལ་དང༌། རྣམ་པ་རྟོགས་ཚུལ་གྱི་སྒོ་ནས་ཁྱད་པར་དུ་འཕགས་ཏེ། བདེན་བཞི་མི་རྟག་ལ་སོགས་བཅུ་དྲུག་ལ་དམིགས་ནས། ཆོས་ཀྱི་བདག་མེད་རྟོགས་པའི་རྣམ་པ་ཅན་དུ་ཤེས་པའི་ཕྱིར། གཉིས་པ་ནི། ཐེག་ཆེན་གྱི་མཐོང་ལམ་གྱི་རྒྱུ་བྱེད་པ་ཙམ་གྱི་སྒོ་ནས་ཁྱད་ཆོས་སུ་འགྱུར་བ་མ་ཡིན་ཏེ། ཐེག་དམན་གྱི་སྦྱོར་ ༼༤༢༤༽ ལམ་གྱིས་ཀྱང་དེའི་རྒྱུ་བྱེད་ནུས་པའི་ཕྱིར། དངོས་རྒྱུ་བྱེད་པའི་སྒོ་ནས་ཁྱད་ཆོས་སུ་འགྱུར་བ་མ་ཡིན་ཏེ། དྲོད་སོགས་གསུམ་པོ་ལ་མ་ཁྱབ་པའི་ཕྱིར། དེས་ན་ཐེག་ཆེན་གྱི་སྦྱོར་ལམ་དེ། ཐེག་དམན་གྱི་སྦྱོར་ལམ་ལས་རྒྱུ་བྱེད་ཚུལ་གྱི་སྒོ་ནས་ཁྱད་པར་དུ་འཕགས་ཏེ། དེས་ཐེག་པ་གསུམ་གྱི་རྟོགས་རིགས་ཚང་བའི་ཐེག་ཆེན་མཐོང་ལམ་གྱི་རྒྱུ་ཐེག་པ་གཞན་གྱིས་བར་མ་ཆོད་པར་བྱེད་ནུས་པའི་ཕྱིར། གཉིས་པ་ནི། ཐེག་ཆེན་གྱི་སྦྱོར་ལམ་དེ་ཐེག་དམན་གྱི་སྦྱོར་ལམ་ལས། རྟོག་པ་སྤོང་ཚུལ་གྱི་སྒོ་ནས་ཁྱད་པར་དུ་འཕགས་ཏེ། དེས་གཟུང་འཛིན་རང་བཞིན་མེད་པའི་དོན་ལ་གསལ་སྣང་གཙོ་བོར་ཐོབ་པའི་སྟོབས་ཀྱིས་འདིར་བསྟན་རྟོག་པ་མངོན་འགྱུར་དངོས་སུ་སྤོང་ཞིང༌། ས་བོན་མགོ་གནོན་པའི་ཕྱིར། གསུམ་པ་ལ། སློབ་དཔོན་གྱི་ལུགས་དང༌། འཕགས་པའི་ལུགས་གཉིས། དང་པོ་ནི། ཐེག་ཆེན་གྱི་སྦྱོར་ལམ་དེ་ཐེག་དམན་གྱི་སྦྱོར་ལམ་ལས་ཡོངས་སུ་འཛིན་ཚུལ་གྱི་སྒོ་

༼༤༢༥༽ ནས་ཁྱད་པར་དུ་འཕགས་ཏེ། ཁྱད་ཆོས་གསུམ་ལྡན་གྱི་དགེ་བའི་བཤེས་གཉེན་གྱི་ཐེག་དམན་དུ་མི་ལྟུང་བར་ཐེག་པ་ཆེན་པོར་དངོས་སུ་འཛིན་པའི་ཕྱིར། ཁྱད་ཆོས་གསུམ་ནི། སྟོང་ཉིད་རྟོགས་པའི་ཤེས་རབ་ཀྱི། །གཞན་ལ་ཆོས་སྟོན་ནུས་པ་ཡི། །སེར་སྣ་ལ་སོགས་པ་དང༌། བྲལ་བ་མི་མཐུན་ཕྱོགས་སྤངས་པའི་ཁྱད་པར་རོ། །དེ་ཡང༌། སེམས་མི་འགོང་པ་ཉིད་ལ་སོགས། །ཞེས་པའི་ཚིག་རྐང་དང་པོ་གསུམ་གྱི་ཁྱད་ཆོས་གསུམ་རིམ་བཞིན་བསྟན། ཚིག་རྐང་བཞི་པས་ཁྱད་ཆོས་གསུམ་དང་ལྡན་པའི་ཡོངས་འཛིན་དགེ་བཤེས་ཀྱི་ངོ་བོ་བསྟན། གཉིས་པ་ནི། སྦྱོར་ལམ་པ་རང་རྒྱུད་ཀྱི་ཐབས་ཤེས་ཁྱད་པར་ཅན་གཉིས་དང་ལྡན་ཞིང་མི་མཐུན་ཕྱོགས་སེར་སྣ་སོགས་དང་བྲལ་བས་ཁྱད་པར་དུ་བྱས་པའི་མཁྱེན་པ་ནི། ནང་གི་ཡོངས་འཛིན་དགེ་བཤེས་ཡིན་ལ། ཆོས་སྟོན་པ་དང༌། མི་མཐུན་ཕྱོགས་དང་བྲལ་བའི་ཁྱད་ཆོས་དང་ལྡན་པའི་དགེ་བཤེས་ནི། ཕྱིའི་ཡོངས་འཛིན་དུ་བཞེད། དེ་ ༼༤༢༦༽ ཡང་དང་པོ་ནི། སེམས་མི་འགོང་པ་ཉིད་ལ་སོགས། །དེ་ཡི་མི་མཐུན་ཕྱོགས་བོར་བ། །རྣམ་པ་ཀུན་ཏུ་ཡོངས་འཛིན་ཡིན། །ཞེས་པས་བསྟན། གཉིས་པ་ནི། ངོ་བོ་ཉིད་མེད་སོགས་སྟོན་བྱེད། །ཞེས་སོགས་ཀྱི་བསྟན། གཉིས་པ་ནི། ཐེག་ཆེན་གྱི་སྦྱོར་ལམ་ཆོས་ཅན། ཐེག་དམན་གྱི་སྦྱོར་ལམ་ལས་ཁྱད་པར་དུ་འཕགས་པ་ཡིན་ཏེ། ཐེག་དམན་གྱི་སྦྱོར་ལམ་ལས། དམིགས་པ་དམིགས་ཚུལ། རྣམ་པར་རྟོགས་ཚུལ། རྒྱུ་བྱེད་ཚུལ། ཡོངས་སུ་འཛིན་ཚུལ། སྤངས་བྱ་སྤོང་ཚུལ་སོགས་ཁྱད་ཆོས་ལྔའི་སྒོ་ནས་ཁྱད་པར་དུ་འཕགས་པའི་ཕྱིར། གསུམ་པ་ལ། སྒྲུབ་པའི་རྟེན་རིགས། སྒྲུབ་པའི་དམིགས་པ། སྒྲུབ་པའི་ཆེད་དུ་བྱ་བ། སྒྲུབ་པ་རང་གི་ངོ་བོ་དང་བཞི། དང་པོ་ནི། ཇི་ལྟར་ཉན་ཐོས་ཀྱི་ཐེག་པ་ལ་སོགས་པ། ཞེས་སྐབས་སུ། གཉིས་ཀྱི་དང་པོ། སངས་རྒྱས་ཀྱི་རིགས་ལ། དངོས་སྨྲ་བའི་ལུགས་དང༌། དབུ་མ་པའི་ལུགས་གཉིས། དང་པོ་ལ་བྱེ་བྲག་ཏུ་སྨྲ་བའི། མདོ་སྡེ་པའི། སེམས་ཙམ་ ༼༤༢༧༽

པའི་ལུགས་དང་གསུམ། དང་པོ་ལ། ངོ་བོ། དབྱེ་བ། གྲངས་ངེས། བྱེད་ལས་སོ། །དང་པོ་ནི། སྲིད་པ་དང༌། སྲིད་པའི་ཡོ་བྱད་ལ་མ་ཆགས་པའི་སེམས་བྱུང་ལ་འདོད། གཉིས་པ་ལ། ཆོས་གོས། བསོད་སྙོམས། གནས་མལ་ངན་ངོན་ཙམ་གྱིས་ཆོག་ཤེས་པའི་འཕགས་པའི་རིགས། སྤོང་བ་དང་བསྒོམ་པ་ལ་རབ་ཏུ་དགའ་བའི་འཕགས་པའི་རིགས་དང་བཞི། དང་པོ་གསུམ་གྱིས་ཚུལ་དང༌། ཕྱི་མས་ལས་བསྟན་ཏེ། ཡོ་བྱད་ངན་ངོན་ཙམ་གྱིས་ཆོག་ཤེས་པའི་ཚུལ་དེ་ལ་གནས་ནས་སྤོང་བ་དང་སྒོམ་པ་ལ་རབ་ཏུ་དགའ་བའི་ལས་དེ་བསྒྲུབས་པས་འཕགས་པའི་ཆོས་མྱུར་དུ་འགྲུབ་པར་བྱེད་པའི་ཕྱིར། མཛོད་ལས། མ་ཆགས་འཕགས་རིགས་དེ་དག་ལས། །གསུམ་གྱི་ཚུལ་བསྟན་ཐ་མས་ལས། །ཞེས་སོ། །གསུམ་པ་ནི། དེ་ལ་བཞིར་འཇོག་པའི་རྒྱུ་མཚན་ཡོད་དེ། སྲེད་པ་དེ་ལ་ལོངས་སྤྱོད་ལ་ཆགས་པའི་སྲེད་པ་དང༌། ཕུང་པོ་ལ་ཆགས་པའི་སྲེད་པ་གཉིས་སུ་ཡོད་ལ། ༼༤༢༨༽ དང་པོའི་གཉེན་པོའི་དབང་དུ་བྱས་ནས་དང་པོ་གསུམ་བཞག གཉིས་པའི་གཉེན་པོའི་དབང་དུ་བྱས་ནས་ཕྱི་མ་བཞག་པའི་ཕྱིར་ཏེ། མཛོད་ལས། སྲེད་པ་སྐྱེ་བའི་གཉེན་པོའི་ཕྱིར། །ཞེས་སོ། །བཞི་པ་ནི། དང་པོ་གསུམ་གྱིས། བདག་གི་བར་འཛིན་པ་རེ་ཞིག་ཞི་བར་བྱེད། བཞི་པས་དེ་དང་བདག་ཏུ་འཛིན་པ་གཉིས་ཀ་གཏན་དུ་ཞི་བར་བྱེད་པའི་སྒོ་ནས་བྱང་ཆུབ་སྒྲུབ་པའི་རྒྱུ་བྱེད་དེ། བདག་གིར་བདག་འཛིན་དངོས་འདོད་པ། །དེ་ཡི་དུས་དང་གཏན་ཞིའི་ཕྱིར། །ཞེས་སོ། །གཉིས་པ་ནི། ཟག་མེད་ཀྱི་ཡེ་ཤེས་འབྱུང་རུང་གི་སེམས་རྒྱུད་ཀྱི་ནུས་པ་ལ་འདོད། རྒྱལ་པོ་སྲས་ཀྱིས། མདོ་སྡེ་པ་དག་གི་རིགས་ཞེས་བྱ་བ་ནི་སེམས་ཀྱི་ས་བོན་ནུས་པ་ཡིན་ཏེ། སོ་སོ་སྐྱེ་བོ་དང་སློབ་པའི་གནས་སྐབས་ན་ཡང་ཡོངས་སུ་ཉམས་པའི་ཆོས་ཅན་གྱི་ས་བོན་ལ་རིགས་ཤེས་བྱའོ། །ཞེས་སོ། །གསུམ་པ་ལ། ཕྱོགས་གླང་དང༌། ཐོགས་མེད་ཀྱི་བཞེད་ཚུལ་གཉིས། དང་པོ་ནི། རྒྱུ་དུས་ཀྱི་བརྩེ་བ་དང་ཤེས་རབ་ཀྱིས་བསྡུས་པའི་དགེ་རྩ་ལ་རིགས་སུ་འདོད་དེ།

༼༤༢༩༽ དོན་བསྡུ་ལས། འདི་ལྟར་རྣམ་ཤེས་རང་བཞིན་རིགས། །བརྩེ་དང་ཤེས་རབ་བདག་ཉིད་ཡིན། །ཞེས་སོ། །གཉིས་པ་ལ། ངོ་བོ། རྣམ་གྲངས། རིགས་ཆད་འདོད་ཚུལ། མ་ངེས་པ་ཐེག་ཆེན་ལམ་དུ་འཇུག་པའི་ས་མཚམས་དང་ལྔ། དང་པོ་ནི། ཀུན་གཞིའི་སྟེང་གི་ཟག་མེད་ཀྱི་ཡེ་ཤེས་འབྱུང་རུང་གི་ནུས་པ་ལ་འདོད་དེ། མདོ་ལས། བྱང་ཆུབ་སེམས་དཔའ་རྣམས་ཀྱི་རིགས་དེ་ནི་ཐོག་མ་མེད་པ་ནས་འོངས་བ། ཆོས་ཉིད་ཀྱིས་ཐོབ་པའི་སྐྱེ་མཆེད་དྲུག་གི་ཁྱད་པར་གང་ཡིན་པ་སྟེ། ཅེས་པའི་དོན་འཆད་པ་ན། བྱང་སའི་འགྲེལ་པ་རྒྱ་མཚོ་སྤྲིན་ལས། སྐྱེ་མཆེད་དྲུག་གི་ཁྱད་པར་ནི། ཀུན་གཞིའི་རྣམ་ཤེས་ལ་གནས་པའི་ས་བོན་ཟག་པ་མེད་པའི་ཆོས་བསྐྱེད་པར་བྱེད་པའི་ནུས་པའོ། །ཞེས་སོ། །གཉིས་པ་ལ། སྐྱེ་མཆེད་དྲུག་གི་ཁྱད་པར། ཟག་པ་མེད་པའི་ས་བོན། སྒྲིབ་པ་སྤང་རུང༌། ཐོས་པའི་བག་ཆགས་རྣམས་སུ་བཤད། དེ་ལ་སྐྱེ་མཆེད་དྲུག་གི་ཁྱད་པར་ཞེས་བརྗོད་པའི་རྒྱུ་མཚན་ཡོད་དོ། ། ༼༤༣༠༽ སྐྱེ་མཆེད་དྲུག་ལ་བཏགས་པའི་ཐེག་པ་གསུམ་གྱི། གང་ཟག་རྣམས་རིགས་ཅན་སོ་སོར་འབྱེད་པར་བྱེད་པའི་ཕྱིར། ཟག་པ་མེད་པའི་ས་བོན་ཞེས་བྱ་སྟེ། ཟག་མེད་ཀྱི་ཡེ་ཤེས་སྐྱེད་པའི་རྒྱུ་ཡིན་པའི་ཕྱིར། སྒྲིབ་པ་སྤང་རུང་ཞེས་བྱ་སྟེ། ལམ་གྱི་རྐྱེན་དང་ཕྲད་པ་ན། དྲི་མ་དང་བྲལ་ནས་ཡེ་ཤེས་སྐྱེ་རུང་གི་ནུས་པ་གནས་པའི་ཕྱིར། ཐོས་པའི་བག་ཆགས་ཞེས་བྱ་སྟེ། གསུང་རབ་ཐོས་པའི་རྐྱེན་གྱིས་གོམས་པར་བྱས་པའི་ཕྱིར། དེ་ལ་ཐོས་པའི་བག་ཆགས་ཆུང་འབྲིང་ཆེན་པོ་གསུམ་ཡོད་དེ། ཐེག་བསྡུས་ལས། ཐོས་པའི་བག་ཆགས་ཆུང་ངུ་དང་འབྲིང་དང་ཆེན་པོ་གང་ཡིན་པ་དེ་ཡང་ཆོས་ཀྱི་སྐུའི་ས་བོན་ནོ། །དང་པོ་ནི། དབང་བརྟུལ་གྱི་རྒྱུད་ཀྱི་གང་ཟག་གི་བདག་མེད་ཙམ་ཐོས་པའི། གཉིས་པ་ནི། དབང་འབྲིང་གི་རྒྱུད་ཀྱི་གང་ཟག་གི་བདག་མེད་ཙམ་ཐོས་པའི། གསུམ་པ་ནི། ཐེག་པ་ཆེན་པོའི་རྒྱུད་ཀྱི་ཤིན་ཏུ་རྒྱས་པའི་སྡེ་སྣོད་ཐོས་པའི་རྐྱེན་གྱིས་གསོ་བར་བྱེད་པའི་ས་བོན་ལྟ་བུ།

༼༤༣༡༽ ཆོས་སྐུའི་ས་བོན་དུ་བཤད་པ་འདི་ཉིད་ཡིན་ནོ། །གསུམ་པ་ལ། རང་བཞིན་གནས་རིགས་དང༌། རྒྱས་འགྱུར་གྱི་རིགས་གཉིས། དང་པོ་ནི། ཐོག་མ་མེད་པ་ནས་སེམས་རྒྱུད་ལ་གནས་པའི་ཟག་མེད་ཀྱི་ཡེ་ཤེས་འབྱུང་རུང་གི་ནུས་པ་ཡིན་ལ། གཉིས་པ་ནི། སྔོན་སྨོན་ལམ་ལ་སོགས་པའི་དགེ་བའི་རྩ་བས་སེམས་རྒྱུད་ལ་བཞག་པའི་ཟག་མེད་ཀྱི་ཡེ་ཤེས་འབྱུང་རུང་གི་ནུས་པ་ལ་འདོད་དེ། བྱང་ས་ལས། དེ་ལ་རིགས་གང་ཞེ་ན། མདོར་ན་རྣམ་པ་གཉིས་ཏེ། རང་བཞིན་གྱི་གནས་པ་དང༌། ཡང་དག་པར་བསྒྲུབས་པའོ། །དེ་ལ་རང་བཞིན་གྱིས་གནས་པའི་རིགས་ནི། བྱང་ཆུབ་སེམས་དཔའ་རྣམས་ཀྱི་སྐྱེ་མཆེད་དྲུག་གི་ཁྱད་པར་གང་ཡིན་པ་སྟེ། དེ་ནི་གཅིག་ནས་གཅིག་ཏུ་བརྒྱུད་དེ། འོངས་པ་ཐོག་མ་མེད་པའི་དུས་ཅན་ཆོས་ཉིད་ཀྱིས་ཐོབ་པ་དེ་ལྟ་བུ་ཡིན་ནོ། །དེ་ལ་ཡང་དག་པར་བསྒྲུབས་པའི་རིགས་ནི། སྔོན་དགེ་བའི་རྩ་བ་གོམས་པར་ ༼༤༣༢༽ བྱས་པ་ལས་ཐོབ་པ་གང་ཡིན་པ་སྟེ། ཞེས་སོ། །བཞི་པ་ལ། རྒྱས་འགྱུར་གྱི་རིགས་ཆད་པ་དང༌། རང་བཞིན་གནས་རིགས་ཆད་པ་གཉིས་སུ་ཡོད་ལ། དང་པོ་ནི། རྒྱན་ལས། ལ་ལ་ཐར་པ་ཆ་མཐུན་དགེ་བ་མེད། །ཅེས་པས་བསྟན། གཉིས་པ་ནི། དཀར་པོ་དམན་པ་ཡོད་པ་རྒྱུ་དང་བྲལ། །ཞེས་པས་བསྟན། འགྲེལ་པར། གཏན་ཡོངས་སུ་མྱ་ངན་ལས་མི་འདའ་བའི་ཆོས་ཅན་ནི་རྒྱུ་དང་བྲལ་བ་སྟེ། གང་ལ་ཡོངས་སུ་མྱ་ངན་ལས་འདའ་བའི་རིགས་ཉིད་མེད་པའོ། །ཞེས་སོ། །ལྔ་པ་ནི། ཐེག་དམན་ངེས་པའི་རིགས་ཅན། ཐེག་དམན་གྱི་ཚོགས་ལམ་ཐོབ་ནས་ཐེག་ཆེན་ལམ་དུ་མི་འཇུག་སྟེ། མཐར་ཐུག་ཐེག་དམན་གྱི་ཐེག་པ་གྲུབ་པར་འདོད་པའི་ཕྱིར། མ་ངེས་པའི་རིགས་ཅན་ནི་ལྷག་བཅས་མྱང་འདས་ཐོབ་ནས་ཀྱང་འཇུག་པ་ཡོད་ལ། ལྷག་མེད་མྱང་འདས་ཐོབ་ནས་འཇུག་པ་མེད་དེ། དེར་འདུས་བྱས་ཀྱི་འཇུག་པ་རྒྱུན་ཆད་པས་བྱང་ཆུབ་སྒྲུབ་པའི་འབད་རྩོལ་མེད་པའི་ཕྱིར། བསྡུ་བ་ལས། ཉན་ ༼༤༣༣༽ ཐོས་བྱང་ཆུབ་ཏུ་འགྱུར་བ་ཅི། ཕུང་པོ་ལྷག་མ་དང་བཅས་པ་དང་ལྷག་མ་མེད་པའི་དབྱིངས་གང་ལ་སངས་རྒྱས་བླ་ན་མེད་པའི་བྱང་ཆུབ་བསྒྲུབ་ཅེ་ན།

ལྷག་བཅས་ལ་གནས་ཏེ་སྒྲུབ་བོ། །ལྷག་མེད་ནི་བརྩོན་པ་ཐམས་ཅད་དང་བྲལ་ཞིང་འབད་པ་ཐམས་ཅད་རྒྱུན་ཆད་པའི་ཕྱིར་རོ། །ཞེས་སོ། །གཉིས་པ་ལ། ངོ་བོ། དབྱེ་བ། ཁྱད་ཆོས་དང་གསུམ། དང་པོ་ལ། མཚན་གཞི། མཚན་ཉིད། སྒྲ་བཤད་དང་གསུམ། དང་པོ་ལ། ཁ་ཅིག དྲི་མ་དང་བཅས་པའི་ཤེས་པའི་ཆོས་ཉིད་སངས་རྒྱས་ཀྱི་རིགས་མ་ཡིན་ཏེ། རིགས་ལ་སངས་རྒྱས་ཀྱི་རྒྱུ་ཡིན་པ་ཅིག་དགོས་ལ། རྒྱུ་ལ་འདུས་བྱས་ཀྱི་ཁྱབ་པའི་ཕྱིར། ཟེར་བ་མི་འཐད་དེ། སངས་རྒྱས་ཀྱི་རིགས་ཡིན་ན། རྒྱས་འགྱུར་གྱི་རིགས་ཡིན་དགོས་པར་ཐལ། དམ་བཅའ་དེའི་ཕྱིར། འདོད་ན། སེམས་ཅན་ཐམས་ཅད་སངས་རྒྱས་ཀྱི་རིགས་ཅན་མ་ཡིན་པར་ཐལ་ལོ། །གཞན་ཡང༌། སྒྲུབ་པ་ཡི་ནི་རྟེན་གྱུར་པ། །ཆོས་ཀྱི་དབྱིངས་ཀྱི་རང་ ༼༤༣༤༽ བཞིན་དང༌། །ཞེས་སོགས་ཀྱིས་གནོད་དོ། །ཁ་ཅིག སངས་རྒྱས་ཀྱི་རིགས་དང༌། བདེ་གཤེགས་སྙིང་པོ་དོན་གཅིག་སྟེ། །རྒྱུད་བླར། རིགས་ཡོད་ཕྱིར་ན་ལུས་ཅན་ཀུན། །རྟག་ཏུ་སངས་རྒྱས་སྙིང་པོ་ཅན། །ཞེས་གསུངས་པའི་ཕྱིར་ཟེར། ཐེག་ཆེན་གྱི་མཐོང་ལམ་ཆོས་ཅན། བདེ་གཤེགས་སྙིང་པོར་ཐལ། སངས་རྒྱས་ཀྱི་རིགས་ཡིན་པའི་ཕྱིར། འདོད་ན། བདེ་གཤེགས་སྙིང་པོའི་སྟེང་གི་དྲི་མ་སྦྱོང་བར་བྱེད་པའི་དགེ་རྩ་མ་ཡིན་པར་ཐལ་ལོ། །ཁྱབ་སྟེ། རབ་དབྱེ་ལས། ཁ་ཅིག་བདེ་གཤེགས་སྙིང་པོའི་སྒྲ། །སྟོང་ཉིད་སྙིང་རྗེའི་སྙིང་པོའི་དོན། །འདི་ནི་བདེ་གཤེགས་སྙིང་པོའི་ཁམས། །སྦྱོང་བྱེད་ཡིན་གྱི་ཁམས་དངོས་མིན། །ཞེས་སོ། །ཁ་ཅིག དེ་དང་རང་བཞིན་གནས་རིགས་དོན་གཅིག་ཏུ་འདོད་པ་ལ། ངོ་བོ་ཉིད་སྐུ་རང་བཞིན་གནས་རིགས་སུ་ཐལ་བའི་སྐྱོན་གནས་སོ། །རང་ལུགས། སེམས་ཅན་གྱི་རྒྱུད་ཀྱི་ཡིད་ཀྱི་རྣམ་པར་ཤེས་པ་གསལ་རིག དེའི་ཆོས་ཉིད། བྱང་ཆུབ་དོན་གཉེར་གྱི་བསམ་པས་ཟིན་པའི་དགེ་ ༼༤༣༥༽ རྩ་རྣམས་མཚན་གཞི་ཡིན་ནོ། །གཉིས་པ་ལ། ཁ་ཅིག དྲི་མེད་དུ་གནས་གྱུར་པ་ན་འབྲས་བུ་ཆོས་སྐུར་འགྱུར་རུང་དང༌། རང་བཞིན་གནས་རིགས་དང་རྒྱས་འགྱུར་གྱི་རིགས་གང་རུང་གིས་བསྡུས་པའི་སེམས་ཆོས་ཟེར།

དང་པོ་ལ། རྒྱུན་མཐའི་བྱང་སེམས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ། རང་འབྲས་ཆོས་སྐུའི་དངོས་ཀྱི་ཉེར་ལེན་ཡིན་པའི་ཕྱིར། གཉིས་པ་ལ། བྱང་སེམས་མཐོང་ལམ་པའི་འགོག་བདེན་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དྲི་མེད་དུ་གནས་གྱུར་པ་ན་རང་དོན་ཆོས་སྐུར་འགྱུར་ངེས་ཀྱི་དྲི་མ་དང་བཅས་པའི་སེམས་ཀྱི་ཡོན་ཏན་ཡིན་པའི་ཕྱིར། འདོད་ན། རང་བཞིན་གནས་རིགས་སུ་ཐལ། འདོད་པ་གང་ཞིག རྒྱས་འགྱུར་གྱི་རིགས་མ་ཡིན་པའི་ཕྱིར། འདོད་ན། ལམ་བསྒོམ་སྟོབས་ཀྱིས་གསར་དུ་ཐོབ་པ་མ་ཡིན་པར་ཐལ་ལོ། །རང་ལུགས། དངོས་བཏགས་མ་ཕྱེ་བའི་རྒྱུར་གྱུར་གྱི་དགེ་བ་ ༼༤༣༦༽ གང་ཞིག དྲི་མེད་དུ་གནས་གྱུར་པ་ན་རང་དོན་ཆོས་སྐུར་འགྱུར་རུང༌། ཁོ་ན་རེ། དྲི་མ་དང་བཅས་པའི་ཤེས་པའི་ཆོས་ཉིད་ཆོས་ཅན། མཚན་ཉིད་ཀྱི་ཟུར་དང་པོ་དེར་ཐལ། མཚོན་བྱ་དེའི་ཕྱིར། འདོད་ན། དགེ་བར་ཐལ། རྒྱུར་གྱུར་གྱི་དགེ་བ་ཡིན་པའི་ཕྱིར། ཐེག་ཆེན་གྱི་ཚོགས་ལམ་ཆོས་ཅན། མཚན་ཉིད་ཀྱི་ཟུར་དང་པོ་དེར་ཐལ། མཚོན་བྱ་དེའི་ཕྱིར། འདོད་ན། མ་ཡིན་པར་ཐལ། དངོས་བཏགས་ཕྱེ་བའི་དགེ་བ་ཡིན་པའི་ཕྱིར། དགེ་བ་མཚན་ཉིད་པ་ཡིན་པའི་ཕྱིར། ཞེ་ན། དང་པོ་ལ། ཆོས་ཉིད་དེ་བཞིན་ཉིད་ཆོས་ཅན། དགེ་བར་ཐལ། དོན་དམ་པའི་དགེ་བ་ཡིན་པའི་ཕྱིར། གཉིས་པ་ལ། ས་གཉིས་པའི་མོས་པ་སྒོམ་ལམ་ཆོས་ཅན། ཟག་བཅས་སྒོམ་ལམ་མ་ཡིན་པར་ཐལ། ཟག་བཅས་མ་ཡིན་པའི་སྒོམ་ལམ་ཡིན་པའི་ཕྱིར་ཏེ། ཟག་བཅས་མ་ཡིན་པ་དང་སྒོམ་ལམ་གྱི་གཞི་མཐུན་ཡིན་པའི་ཕྱིར། ཁྱབ་པ་རིམ་བཞིན་ཁས། ཡང་ན་ ༼༤༣༧༽ རྩོད་དོར། གང་གི་སྒོ་ནས་རང་ཉིད་སངས་རྒྱས་ཀྱི་རིགས་སུ་བཞག་དུ་རུང་བའི་རང་འབྲས་བླ་མེད་བྱང་ཆུབ་ཀྱི་རྒྱུར་གྱུར་པའི་སེམས་ཆོས། གསུམ་པ་ནི། ཡོན་ཏན་སྒྲོལ་བའི་དོན་གྱིས་ན་རིགས་ཞེས་བྱ་སྟེ། དེའི་སྐད་དོད་དུ། གུ་ན་ཏ་ར་ཞེས་འབྱུང་ལ། དེ་ཡང་ཡོན་ཏན་སྒྲོལ་བ་ལ་འཇུག་པའི་དོན་ཅན་ཡིན་པའི་ཕྱིར། རྒྱན་ལས།

རང་བཞིན་དང་ནི་རྒྱས་པ་དང༌། །དེ་ནི་རྟེན་དང་བརྟེན་པ་དང༌། །ཡོད་མེད་ཉིད་དང་ཡོན་ཏན་ནི། །སྒྲོལ་བའི་དོན་དུ་ཤེས་པར་བྱ། །ཞེས་སོ། །གཉིས་པ་ལ། མཚན་གཞིའི་ཐེག་པའི། བྱེད་ལས་ཀྱི་སྒོ་ནས་དབྱེ་བ། བདེ་གཤེགས་སྙིང་པོའི་དབྱེ་བ་བྱེ་བྲག་ཏུ་བཤད་པ་དང་བཞི། དང་པོ་ལ། རང་བཞིན་གནས་རིགས་དང༌། རྒྱས་འགྱུར་གྱི་རིགས་གཉིས། དང་པོ་ལ། མཚན་གཞི། མཚན་ཉིད། དབྱེ་བ་དང་གསུམ། དང་པོ་ལ། མཁས་པ་སྔ་མའི་ལུགས་བརྗོད་པ་དང༌། རང་ལུགས་བཞག་པ་གཉིས། དང་པོ་ ༼༤༣༨༽ ལ། ཆོས་དབྱིངས་ཙམ་ལ་འདོད་ཚུལ། གསལ་རིག་ཙམ་ལ་འདོད་ཚུལ། གཉིས་ཀ་ལ་འདོད་ཚུལ་ལོ། །དང་པོ་ནི། སྔ་རབས་པ་ཁ་ཅིག་རང་བཞིན་གནས་རིགས་ནི་ཆོས་ཉིད་ཁོ་ན་ཡིན་ཏེ། རྩ་བར། སྒྲུབ་པ་ཡི་ནི་རྟེན་གྱུར་པ། །ཆོས་ཀྱི་དབྱིངས་ཀྱི་རང་བཞིན་དང༌། །ཞེས་དང༌། འགྲེལ་པར། ཆོས་ཀྱི་དབྱིངས་ཀྱི་ངོ་བོ་ཉིད་ཁོ་ན་ལ་རིག་ཞེས་བསྟན་ཏོ། །ཞེས་དང༌། ཆོས་ཀྱི་དབྱིངས་ཀྱི་རྒྱུའི་ངོ་བོ་རྣམ་པར་འཇོག་པའི་སྒོ་ནས་རིགས་ཉིད་དུ་ཐ་སྙད་འདོགས་སོ། །ཞེས་གསུངས་པའི་ཕྱིར་ཟེར། གཉིས་པ་ནི། མཁའ་རེག་པ་བྱང་གཞོན་ན་རེ། དྲི་མ་དང་བཅས་པའི་ཤེས་པའི་ཆོས་ཉིད་སངས་རྒྱས་ཀྱི་རིགས་མ་ཡིན་ཏེ། གལ་ཏེ་ཡིན་ན། བུམ་པའི་ཆོས་ཉིད་ཀྱང་སངས་རྒྱས་ཀྱི་རིགས་སུ་ཐལ། དེ་གང་ཞིག ཆོས་ཉིད་ལ་རིགས་མི་འདྲ་བའི་དབྱེ་བ་མེད་པའི་ཕྱིར། དེས་ན་དྲི་བཅས་ཀྱི་སེམས་གསལ་རིག་ཁོ་ན་རང་བཞིན་གནས་རིགས་ཡིན་ཟེར། གསུམ་པ་ནི། གསང་ 

༼༤༣༩༽ ཕུ་བ་བློ་གྲོས་མཚུངས་མེད་ན་རེ། དེ་གཉིས་ཀ་རང་བཞིན་གནས་རིགས་ཡིན། དེ་ཡང་དྲི་བཅས་ཀྱི་སེམས་རིག་ཅིང་གསལ་ཙམ་རང་བཞིན་ཡིན་ཏེ། དེ་སངས་རྒྱས་ཀྱི་ཡེ་ཤེས་ཀྱི་ཉེ་བར་ལེན་པའི་རྒྱུ་ཡིན་པའི་ཕྱིར་ཏེ། ས་ར་ཧས། སེམས་ཉིད་གཅིག་པོ་ཀུན་གྱི་ས་བོན་ཏེ། །ག་ལ་སྲིད་དང་མྱ་ངན་འདས་འཕྲོ་བ། །འདོད་པའི་འབྲས་བུ་སྟེར་བར་བྱེད་པ་ཡི། །ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །ཞེས་གསུངས་པའི་ཕྱིར། ཟེར། ཊཱི་ཀ་མཛད་པ་ཡང་དེ་བཞིན་དུ་བཞེད་ཅིང་དྲི་བཅས་ཀྱི་སེམས་རིག་ཅིང་གསལ་ཙམ་རང་བཞིན་གནས་རིགས་ཡིན་ཏེ། ལུང་དང་རིག་པ་གཉིས་ཀྱིས་གྲུབ་པའི་ཕྱིར། དང་པོ་ནི། རྒྱུད་བླར། རིག་ཁམས་སྦྲང་རྩི་དང་འདྲ་འདི་གཟིགས་ནས། །ཞེས་དང༌། རྒྱས་བཤད་དུ། ལུས་ཅན་ལ་ཡོད་ཟག་པའི་ཤེས་པ་སྦྲང་མའི་རྩི་དང་འདྲའོ། །ཞེས་དང༌། བསྟོད་ཚོགས་ལས། བདེ་ལེགས་སེམས་ལ་སངས་རྒྱས་འབྱུང༌། །རང་སེམས་དེ་ལ་ ༼༤༤༠༽ ཕྱག་འཚལ་ལོ། །ཞེས་དང༌། ཉོན་མོངས་ནང་ནས་ཡེ་ཤེས་ཀྱང༌། །དེ་བཞིན་དྲི་མ་མེད་པར་གནས། །ཞེས་སོ། །གཉིས་པ་ནི། དེ་ཆོས་ཅན། རང་བཞིན་གནས་རིགས་ཡིན་ཏེ། རང་གི་རིགས་འདྲ་ཐོག་མ་མེད་པ་ནས་གནས་པའི་སངས་རྒྱས་ཀྱི་རིགས་ཡིན་པའི་ཕྱིར། དེ་ལ་རྩོད་པ་སྤང་བ་ལ། ལུང་དང༌། རིགས་པ་དང་འགལ་བ་སྤངས་པའོ། །དང་པོ་ནི། འདུས་བྱས་རང་བཞིན་གནས་རིགས་ཡོད་པ་ལ་ལུང་གིས་གནོད་དེ། ཆོས་ཀྱི་དབྱིངས་ཀྱི་ངོ་བོ་ཉིད་ཁོ་ན་ལ་རིགས་ཞེས་བསྟན་ཏོ། །ཞེས་དང༌། ཉི་སྣང་ལས། གཞན་དག་ནི་རིགས་ནི་སྐྱེ་མཆེད་དྲུག་གི་ཁྱད་པར་ཡིན་ནོ། །དེ་ཡང་རྣམ་པ་གཉིས་ཏེ། རྒྱུན་གྱིས་ཡང་དག་པར་བླངས་པ་དང༌། རང་བཞིན་དུ་གནས་པའོ་ཞེས་ཟེར་རོ། །དེ་དག་གིས་ནི་རང་བཞིན་དུ་གནས་པའི་རིགས་ལ་རང་བཞིན་དུ་གནས་པའི་དོན་བརྗོད་དགོས་སོ། །རྒྱུའི་རྣམ་གྲངས་ཡིན་ནོ་ཞེ་ན། རྐྱེན་གྱིས་ཡང་དག་པར་བླངས་པ་ཡང་དེ་ཡིན་པ་ངེས་ན་དོན་གྱི་ཁྱད་པར་ཅི་ཡོད། ༼༤༤༡༽

ཅེས་སེམས་ཙམ་པས་འདུས་བྱས་རང་བཞིན་གནས་རིགས་ཁས་བླངས་པ་ལ་སྐྱོན་བརྗོད་པའི་ཕྱིར། གཉིས་པ་ནི། དེ་ཆོས་ཅན། རང་བཞིན་གནས་རིགས་མ་ཡིན་པར་ཐལ། ཁྱོད་ལ་རང་བཞིན་དུ་གནས་པའི་དོན་མ་ཚང་བའི་ཕྱིར་ཏེ། རྒྱུ་རྐྱེན་གྱི་བཅོས་མ་ཡིན་པའི་ཕྱིར། ཁྱབ་སྟེ། རྩ་ཤེར་ལས། རང་བཞིན་དང་ནི་བཅོས་མིན་དང༌། །གཞན་ལ་ལྟོས་པ་མེད་པ་ཡིན། །ཞེས་སོ། །དེ་ཆོས་ཅན། དྲི་མེད་དུ་གནས་གྱུར་པ་ན་ངོ་བོ་ཉིད་སྐུར་འགྱུར་རུང་དུ་ཐལ། རང་བཞིན་གནས་རིགས་ཡིན་པའི་ཕྱིར། ཁྱབ་སྟེ། རྒྱུད་བླར། རིགས་འདི་གཉིས་ལས་སངས་རྒྱས་ཀྱི། །སྐུ་གསུམ་མཐོང་བར་འདོད་པ་ཡིན། །དང་པོས་སྐུ་ནི་དང་པོ་སྟེ། །ཞེས་གསུངས་པའི་ཕྱིར། འདོད་ན། དྲི་བྲལ་གྱི་སེམས་ངོ་བོ་ཉིད་སྐུར་འགྱུར་རོ། །རྒྱུན་མཐའ་ལ་གནས་པའི་བྱང་སེམས་ཀྱི་ཡིད་ཀྱི་རྣམ་པར་ཤེས་པ་གསལ་རིག་ཆོས་ཅན། རང་བཞིན་གནས་རིགས་མ་ཡིན་པར་ཐལ། ༼༤༤༢༽ རྒྱས་འགྱུར་གྱི་རིགས་ཡིན་པའི་ཕྱིར་རོ། །བར་ཆད་མེད་པའི་རྩེ་སྦྱོར་ཡིན་པའི་ཕྱིར། ཁྱབ་སྟེ། ཐེག་ཆེན་གྱི་སྒོམ་ལམ་མཐའ་དག་རྒྱས་འགྱུར་གྱི་རིགས་ཡིན་པའི་ཕྱིར་ཏེ། ཐེག་ཆེན་གྱི་ཟག་བཅས་སྒོམ་ལམ་ཡང་དེ་ཡིན། ཟག་མེད་སྒོམ་ལམ་ཡང་དེ་ཡིན། དེ་གཉིས་མ་རྟོགས་པའི་ཐེག་ཆེན་གྱི་སྒོམ་ལམ་མེད་པའི་ཕྱིར་ཟེར། ལུང་དང་པོས་མི་གནོད་དེ། འདུས་བྱས་ཁོ་ན་ལ་རིགས་སུ་འདོད་པའི་དངོས་སྨྲ་བ་དང༌། ཆོས་དབྱིངས་ལ་ཡང་རིགས་སུ་འདོད་པའི་དབུ་མ་པ་གཉིས་ཀྱི་ནང་ནས་ལུགས་ཕྱི་མ་འདི་ཁོ་ན་འཐད་ཞེས་པའི་དོན་ཡིན་པའི་ཕྱིར། ལུང་གཉིས་པའི་དོན། སེམས་ཙམ་པས་འདོད་པའི་རང་བཞིན་གནས་རིགས་ཆོས་ཅན། རང་བཞིན་དུ་གནས་པའི་དོན་མ་ཚང་བར་ཐལ། རང་གི་རིགས་འདྲ་སེམས་ཅན་ཐམས་ཅད་ལ་ཁྱབ་པའི་རིགས་མ་ཡིན་པའི་ཕྱིར། གལ་ཏེ་དེའི་དོན་ཚང་སྟེ། བྱང་ཆུབ་ཀྱི་རྒྱུ་བྱེད་པའི་རིགས་ཡིན་པའི་ཕྱིར། ཞེ་ན། རྒྱས་ ༼༤༤༣༽ འགྱུར་གྱི་རིགས་ཡང་དེར་འགྱུར་བས། དེ་གཉིས་ལ་ཁྱད་པར་མེད་པར་འགྱུར་རོ། །ཞེས་པའི་དོན་ཡིན་ནོ། །རིགས་པ་དང་པོ་ལ།

དྲི་བཅས་ཀྱི་སེམས་རིག་ཅིང་གསལ་ཙམ་ཆོས་ཅན། ཁྱོད་ཀྱི་རིགས་འདྲ་ཐོག་མ་ནས་གནས་པ་མ་ཡིན་པར་ཐལ། ཁྱོད་ཀྱི་རིགས་འདྲ་ལ་དེའི་དོན་མ་ཚང་བའི་ཕྱིར་ཏེ། དེ་རྐྱེན་གྱིས་གསར་དུ་བླངས་པ་ལས་བྱུང་བའི་ཕྱིར་ཏེ། དེ་འདུས་བྱས་ཡིན་པའི་ཕྱིར། དེས་ན་སེམས་གསལ་རིག་ལ་རང་བཞིན་དུ་གནས་པའི་དོན་ཚང་སྟེ། བྱང་ཆུབ་ཀྱི་རྒྱུ་བྱེད་ནུས་ཀྱི་གསལ་རིག་ཙམ་གྱི་ངོ་བོ་རྐྱེན་གྱིས་གཞན་དུ་བསྒྱུར་བར་མི་ནུས་པའི་ཕྱིར་ཏེ། ཆགས་སོགས་དྲི་མས་སེམས་ཉོན་མོངས་ཅན་དུ་བྱས་པའི་ཚེ་བྱང་ཆུབ་ཀྱི་རྒྱུ་བྱེད་ནུས་ཀྱི་གསལ་རིག་གི་ངོ་བོ་འདོར་བ་མི་སྲིད་པའི་ཕྱིར། དཔེར་ན་འཇིག་རྟེན་ན་ཚ་བ་མེའི་རང་བཞིན་དུ་བརྗོད་པ་བཞིན་ནོ། །གཉིས་པ་ལ། རྒྱས་འགྱུར་གྱི་རིགས་ཆོས་ཅན། དྲི་མེད་དུ་གནས་གྱུར་པ་ན། ༼༤༤༤༽ གཞན་དོན་གཟུགས་སྐུར་འགྱུར་རུང་དུ་ཐལ། རྒྱས་འགྱུར་གྱི་རིགས་ཡིན་པའི་ཕྱིར། ཁྱབ་སྟེ། གཉིས་པ་ཡིས་ནི་ཕྱི་མ་གཉིས། །ཞེས་གསུངས་པའི་ཕྱིར། འདོད་ན། དྲི་མ་དང་བྲལ་བའི་དགེ་བ་གཟུགས་སྐུར་འགྱུར་རོ། །གསུམ་པ་ལ། རྒྱུན་མཐའི་བྱང་སེམས་ཀྱི་ཡིད་ཀྱི་རྣམ་པར་ཤེས་པ་རིགས་གསལ་ཆོས་ཅན། རང་གི་རིགས་འདྲ་ཐོག་མེད་ནས་གནས་པའི་རིགས་མ་ཡིན་པར་ཐལ། རང་གི་རིགས་འདྲ་རྐྱེན་གྱིས་གསར་དུ་བླངས་པའི་རིགས་ཡིན་པའི་ཕྱིར་ཏེ། བར་ཆད་མེད་པའི་རྩེ་སྦྱོར་ཡིན་པའི་ཕྱིར། ཁྱབ་སྟེ། ཐེག་ཆེན་གྱི་སྒོམ་ལམ་མཐའ་དག་དེ་ཡིན་པའི་ཕྱིར། ཟག་བཅས་སྒོམ་ལམ་ཡང་དེ་ཡིན། ཟག་མེད་སྒོམ་ལམ་ཡང་དེ་ཡིན། དེ་གཉིས་མ་རྟོགས་པ་ཐེག་ཆེན་གྱི་སྒོམ་ལམ་མེད་པའི་ཕྱིར། ཁྱབ་པ་རྣམས་རིམ་བཞིན་ཁས། གཉིས་པ་རང་ལུགས་ལ། ཊཱི་ཀ་ལྟར་འཐད་ཅིང༌། དེ་ཡང་སེམས་ཅན་གྱི་རྒྱུད་ཀྱི་སེམས་གསལ་སྟོང་ཟུང་འཇུག་གི་ཆོས་དབྱིངས་ ༼༤༤༥༽ ལ་རང་བཞིན་གནས་རིགས། ཁམས་བདེ་གཤེགས་སྙིང་པོ་རྒྱུ་དུས་ཀྱི་བདེ་གཤེགས་སྙིང་པོར་འཇོག་ལ། དེ་ལ་ཆོས་ཅན་གསལ་རིག་གི་ལྡོག་པ་ནས་རིགས་སུ་བཤད་ཚུལ་དང༌།

ཆོས་ཉིད་སྟོང་པ་ཉིད་ཀྱི་ལྡོག་པ་ནས་རིགས་སུ་བཤད་ཚུལ་དང༌། ཟུང་འཇུག་ཆོས་དབྱིངས་ཀྱི་ལྡོག་པ་ནས་རིགས་སུ་བཤད་ཚུལ་གསུམ་ཡོད་དེ། དེ་ཡང༌། གསལ་སྟོང་ཟུང་འཇུག་གི་ཆོས་དབྱིངས། བདེ་བར་གཤེགས་པའི་སྙིང་པོ། ཀུན་གཞིའི་ཡེ་ཤེས་རྣམས་མིང་གི་རྣམ་གྲངས་ཡིན་ཞིང༌། དེ་དག་ལ། གཞི་དུས་ཀྱི། ལམ་དུས། འབྲས་དུས་གསུམ་གསུམ་ཡོད་དེ། དེ་ལྟར་ཡང་རྒྱན་སྟུག་པོ་བཀོད་པ་ལས། ས་རྣམས་སྣ་ཚོགས་ཀུན་གཞི་སྟེ། །བདེ་གཤེགས་སྙིང་པོ་དགེ་བའང་དེ། །སྙིང་པོ་དེ་ལ་ཀུན་གཞིའི་སྒྲས། །དེ་བཞིན་གཤེགས་པས་སྟོན་པར་མཛད། །སྙིང་པོ་ཀུན་གཞིར་བསྟན་པ་ཡང༌། །བློ་ཆུང་རྣམས་ཀྱིས་མི་ཤེས་སོ། །སེམས་ཀྱི་རང་བཞིན་འོད་གསལ་བ། །དེ་བཞིན་ ༼༤༤༦༽ གཤེགས་པའི་སྙིང་པོ་དགེ །ཞེས་གསུངས་པ་ལྟར་རོ། །དང་པོ། ཆོས་ཅན་གསལ་རིག་ལྡོག་པ་ནས་རང་བཞིན་གནས་རིགས་སུ་བཤད་ཚུལ་ནི། རྒྱུད་བླ་དང༌། ས་ར་ཧ་དང༌། བསྟོད་ཚོགས་སུ་སྔར་བཤད་པ་ལྟར་རོ། །གཉིས་པ། སེམས་གསལ་རིག་གི་ཆོས་ཉིད་ཀྱི་ལྡོག་པ་ནས་རང་བཞིན་གནས་རིགས་སུ་བཤད་ཚུལ་ནི། ཤེར་ཕྱིན་གྱི་མདོ་ལས། རབ་འབྱོར་བྱང་ཆུབ་སེམས་དཔའི་ཚིག་གི་དོན་ནི་ཚིག་གི་དོན་མེད་པ་སྟེ། དེ་ཅིའི་ཕྱིར་ཞེ་ན། བྱང་ཆུབ་ལ་ནི་སྐྱེ་བའམ། ཡོད་པ་ཉིད་དམ། མེད་པ་ཉིད་དམིགས་པ་མ་ཡིན་ནོ། །དཔེར་ན། ནམ་མཁའ་ལ་བྱའི་རྗེས་མེད་ཅིང་མི་དམིགས་སོ། །ཞེས་དང༌། དཀོན་བརྩེགས་ལས། གང་ལ་འདུ་བྱེད་ཅུང་ཟད་ཀྱང་མེད་པ་དེ་ནི་འདུས་མ་བྱས་པ་ཡིན་ལ། འདུས་མ་བྱས་པ་གང་ཡིན་པ་དེ་ནི། འཕགས་པ་རྣམས་ཀྱི་རིགས་ཡིན་ཏེ། རིགས་དེ་ནི་ནམ་མཁའ་དང་མཉམ་པས་ཁྱད་པར་མེད་པའོ། །ཞེས་སོ། །གསུམ་པ། ཟུང་འཇུག་ཆོས་དབྱིངས་ཀྱི་ལྡོག་པ་ནས་རང་ ༼༤༤༧༽ བཞིན་གནས་རིགས་སུ་བཤད་ཚུལ་ནི། ཕལ་ཆེན་ནས། ཀྱེ་རྒྱལ་བའི་སྲས་བྱང་ཆུབ་སེམས་དཔའི་རིགས་ཞེས་བྱ་བ་ནི་ཆོས་ཀྱི་དབྱིངས་ལྷུར་ལེན་པ་ནམ་མཁའ་ལྟར་ཡངས་པ་རང་བཞིན་གྱིས་འོད་གསལ་བ་སྟེ།

ཞེས་སོ། །རྗེ་བཙུན་གྱིས། སྒྲུབ་པ་ཡི་ནི་རྟེན་གྱུར་པ། །ཆོས་ཀྱི་དབྱིངས་ཀྱི་རང་བཞིན་དང༌། །ཞེས་གསུངས་པ་ལྟར་རོ། །གཉིས་པ་ལ། ཁ་ཅིག དྲི་མ་དང་བཅས་པའི་སེམས་ཀྱི་ཆོས་ཉིད་གང་ཞིག དྲི་མེད་དུ་གནས་གྱུར་པ་ན་ངོ་བོ་ཉིད་སྐུར་འགྱུར་རུང་དང༌། དྲི་མ་དང་བཅས་པའི་ཤེས་པའི་ཆོས་ཉིད་གང་ཞིག དེར་འགྱུར་རུང་དང༌། ཐོག་མ་མེད་པ་ནས་རྒྱུན་མ་ཆད་པར་ཡོད་པའི་ཆོས་ཅན་དང༌། ཆོས་ཉིད་གང་རུང་གིས་བསྡུས་པ་གང་ཞིག དྲི་མ་དང་བྲལ་བའི་ཚེ་རང་དོན་ཆོས་སྐུར་འགྱུར་རུང་ཟེར། སྟོང་ཉིད་ཡིན་ན། སེམས་ཀྱི་ཆོས་ཉིད་ཡིན་དགོས་པར་ཐལ། དྲི་མ་དང་བཅས་པའི་སེམས་བྱུང་བདེན་པས་སྟོང་པའི་སྟོང་ཉིད་དྲི་མ་དང་བཅས་པའི་སེམས་ཀྱི་ཆོས་ཉིད་ཡིན་ ༼༤༤༨༽ པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རང་བཞིན་གནས་རིགས་ཡིན་པའི་ཕྱིར། གཉིས་པ་ལ། བྱང་སེམས་མཐོང་ལམ་པའི་རྒྱུད་ཀྱི་འགོག་བདེན་གྱི་ངོ་བོར་གྱུར་པའི་ཆོས་ཉིད་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། ཁྱོད་ཡོད་པ་གང་ཞིག ཁྱོད་ཡོད་ན་ཁྱོད་དེ་ཡིན་དགོས་པའི་ཕྱིར། དང་པོ་མ་གྲུབ་ན། ཐེག་ཆེན་འཕགས་པའི་འགོག་བདེན་ལ་དག་པ་གཉིས་ལྡན་གྱི་སྟོང་ཉིད་བཅུ་དྲུག་དུ་བཤད་པ་མི་འཐད་པ་ཐལ། འདོད་ན། ལྔ་དང་བཅུ་དྲུག་ཅེས་བསྒྲགས་སོ། །ཞེས་སོགས་རྩ་འགྲེལ་དང་འགལ་ལོ། །གསུམ་པ་ལའང་སྐྱོན་སྔ་མ་དེ་ཉིད་འཇུག་གོ །རང་ལུགས་ལ། རང་གི་རིགས་འདྲ་ཐོག་མེད་ནས་གནས་པའི་སངས་རྒྱས་ཀྱི་རིགས་གང་ཞིག དྲི་མེད་དུ་གནས་གྱུར་པ་ན་རང་དོན་ཆོས་སྐུར་འགྱུར་རུང༌། རྒྱུད་བླར། གཏེར་དང་འབྲས་བུའི་ཤིང་བཞིན་དུ། །རིགས་དེ་རྣམ་གཉིས་ཤེས་བྱ་སྟེ། །ཐོག་མེད་རང་བཞིན་གནས་པ་དང༌། །ཡང་དག་བླངས་པ་མཆོག་ཉིད་དོ། །ཞེས་པ་ ༼༤༤༩༽ ལྟར་རོ། །དབྱེ་ན། མཚན་གཞི་དང༌། བྱེད་ལས་ཀྱི་སྒོ་ནས་དབྱེ་བ་གཉིས། དང་པོ་ལ་འདུས་བྱས་རང་བཞིན་གནས་རིགས་དང༌། འདུས་མ་བྱས་རང་བཞིན་གནས་རིགས་གཉིས། དང་པོའི་མཚན་ཉིད།

རང་བཞིན་གནས་རིགས་གང་ཞིག དྲི་མེད་དུ་གནས་གྱུར་པ་ན་རྟོགས་ཡེ་ཆོས་སྐུར་འགྱུར་རུང༌། མཚན་གཞི། ཚོགས་བརྒྱད་ཀྱི་ནང་ནས་དབང་ཤེས་ལ་མི་འཇོག་སྟེ། དེ་ནི་གཟུགས་མེད་ཁམས་ལ་སོགས་པར་རིག་འདྲ་རྒྱུན་ཆད་པའི་ཕྱིར། ཉོན་ཡིད་དང་ཀུན་གཞི་ལ་མི་འཇོག་སྟེ། དེ་དག་ནི་རྣམ་མཁྱེན་ཐོབ་པའི་ཚེ། རིགས་འདྲ་རྒྱུན་ཆད་པའི་ཚུལ་གྱིས་སྤང་དགོས་པའི་ཕྱིར། དེས་ན་དྲི་བཅས་ཀྱི་ཡིད་ཀྱི་རྣམ་པར་ཤེས་པ་གསལ་རིག་ཙམ་ལ་འཇོག་སྟེ། རིགས་འདྲ་སེམས་ཅན་ཐམས་ཅད་ལ་ཁྱབ་པ་དང༌། མཐར་ཐུག་རྣམ་མཁྱེན་གྱི་རྒྱུ་བྱེད་ནུས་པའི་ཕྱིར། གཉིས་པའི་མཚན་ཉིད། རང་བཞིན་གནས་རིགས་གང་ཞིག དྲི་མེད་དུ་གནས་གྱུར་པ་ན་ངོ་བོ་ཉིད་སྐུར་གྱུར་རུང༌། མཚན་གཞི་ ༼༤༥༠༽ དྲི་མ་དང་བཅས་པའི་ཡིད་ཀྱི་རྣམ་པར་ཤེས་པའི་ཆོས་ཉིད་ལྟ་བུ། གཉིས་པ་ལ། བསྒྲུབ་པའི་རྟེན་བྱེད་པ་དང༌། མི་བྱེད་པའི་རང་བཞིན་གནས་རིགས་གཉིས་དང་པོའི་མཚན་ཉིད། རང་བཞིན་གནས་རིགས་གང་ཞིག རང་གི་རྟེན་ཆོས་སྒྲུབ་པའི་རྟེན་གཞི་བྱེད་པ། དབྱེ་ན། ཐེག་དམན་དང༌། ཐེག་ཆེན་གྱི་སྒྲུབ་པའི་རྟེན་རང་བཞིན་གནས་རིགས་གཉིས། དང་པོ་ནི། ཐེག་དམན་སློབ་པའི་རྒྱུད་ཀྱི་སེམས་ཀྱི་ཆོས་ཉིད་ལྟ་བུ། གཉིས་པ་ནི། ཐེག་ཆེན་སློབ་པའི་རྒྱུད་ཀྱི་སེམས་ཀྱི་ཆོས་ཉིད་ལྟ་བུ། འདིར་བསྟན་གྱི་སྒྲུབ་པ་བཅུ་གསུམ་གྱི་རྟེན་བྱེད་པའི་རང་བཞིན་གནས་རིགས་བཅུ་གསུམ་ཡོད། གཉིས་པ་ནི། ལམ་མ་ཞུགས་ཀྱི་དྲི་བཅས་སེམས་ཀྱི་ཆོས་ཉིད་ལྟ་བུ། གཉིས་པའི་མཚན་ཉིད། རང་གི་རིགས་འདྲ་རྐྱེན་གྱིས་གསར་དུ་བླངས་པ་ལས་བྱུང་བའི་དགེ་རྩ་གང་ཞིག དྲི་མེད་དུ་གནས་གྱུར་པ་ན་རྟོགས་ཡེ་ཆོས་སྐུར་འགྱུར་རུང༌། དབྱེ་ན། ལམ་གྱི་ངོ་བོར་གྱུར་པ་དང༌། དེ་ལས་གཞན་པའི་ ༼༤༥༡༽ རྒྱས་འགྱུར་གྱི་རིགས་གཉིས། དང་པོ་ནི། ཐེག་དམན་དང༌། ཐེག་ཆེན་སློབ་པའི་རྒྱུད་ཀྱི་མཁྱེན་པ་ལྟ་བུ། གཉིས་པ་ནི། བྱང་ཆུབ་དོན་གཉེར་གྱི་བསམ་པས་ཟིན་པའི་ལམ་མ་ཞུགས་ཀྱི་དགེ་རྩ་ལྟ་བུ།

གཉིས་པ་ལ། སོ་སོའི་རང་བཞིན་དང་འགལ་མི་འགལ་ལ་དཔྱད་པ་གཉིས། དང་པོ་ལ། ཐེག་ཆེན་གྱི་རིགས་དང༌། ཐེག་དམན་གྱི་རིགས་གཉིས། མཚན་ཉིད་ལ། ཁ་ཅིག སངས་རྒྱས་ཀྱི་རིགས་གང་ཞིག ཐེག་ཆེན་དང༌། ཐེག་དམན་གྱི་རྒྱུད་ལ་ལྡན་པ། ཟེར་ན། དང་པོ་ལ། དང་པོ་ཉིད་ནས་ཐེག་ཆེན་དུ་རིགས་ངེས་པའི་སྟོབས་ཀྱིས་ཐེག་ཆེན་ཚོགས་ལམ་དུ་དངོས་སུ་འཇུག་ཁ་མའི་རྒྱུད་ཀྱི་རང་བཞིན་གནས་རིག་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར་ཏེ། ཐེག་ཆེན་གྱི་ངེས་པའི་རིགས་ཡིན་པའི་ཕྱིར། གཉིས་པ་ལ། ཉན་ཐོས་དགྲ་བཅོམ་པའི་རྒྱུད་ཀྱི་དྲི་མ་དང་བཅས་པའི་ཤེས་པའི་ཆོས་ཉིད་ཆོས་ཅན། མཚོན་བྱ་དེར་ཐལ། ༼༤༥༢༽ མཚན་ཉིད་དེའི་ཕྱིར། འདོད་ན། ཐེག་ཆེན་དགྲ་བཅོམ་པའི་རྒྱུད་ལ་ཐེག་ཆེན་གྱི་རིགས་ཡོད་པར་འགྱུར་རོ། །ཁ་ཅིག སངས་རྒྱས་ཀྱི་རིགས་གང་ཞིག གཞན་དོན་དུ་རྫོགས་བྱང་དོན་གཉེར་གྱི་དང༌། རང་དོན་དུ་ཐེག་དམན་གྱི་བྱང་ཆུབ་དོན་གཉེར་གྱི་བསམ་པ་དང་ལྡན་པ། ཟེར་ན། ཐེག་ཆེན་གྱི་ལམ་དུ་དངོས་སུ་འཇུག་ཁ་མའི་ཉན་ཐོས་མེད་པར་ཐལ། གཞན་དོན་དུ་རྫོགས་བྱང་དོན་གཉེར་གྱི་ཉན་ཐོས་མེད་པའི་ཕྱིར། མ་གྲུབ་ན། དེའི་རྒྱུད་ཀྱི་རང་བཞིན་གནས་རིགས་ཀྱི་མ་ངེས། གཉིས་པ་ཡང༌། ཐེག་དམན་གྱི་ལམ་དུ་དངོས་སུ་འཇུག་ཁ་མའི་བྱང་སེམས་སོ་སྐྱེ་མེད་པར་ཐལ། རང་དོན་དུ་ཐེག་དམན་གྱི་བྱང་ཆུབ་དོན་གཉེར་གྱི་བྱང་སེམས་སོ་སྐྱེ་མེད་པའི་ཕྱིར། མ་གྲུབ་ན། དེའི་རྒྱུད་ཀྱི་རང་བཞིན་གནས་རིགས་ཀྱིས་མ་ངེས། རང་ལུགས་ལ། སངས་རྒྱས་ཀྱི་རིགས་གང་ཞིག རང་གང་ལ་ལྡན་པའི་རྟེན་གྱི་གང་ཟག ཐེག་ཆེན་གྱི་རིགས་ཅན་དུ་མཚོན་པར་བྱེད་ནུས་ཀྱི་སེམས་ཆོས། དབྱེ་ན། ཐེག་ ༼༤༥༣༽ ཆེན་གྱི་ལམ་ཐོབ་པ་དང༌། མ་ཐོབ་པའི་ཐེག་ཆེན་གྱི་རིགས་གཉིས། གཉིས་པའི་མཚན་ཉིད། དེ་གང་ཞིག རང་རྒྱུད་ལྡན་གྱི་གང་ཟག ཐེག་དམན་གྱི་རིགས་ཅན་དུ་མཚོན་པར་བྱེད་ནུས་ཀྱི་སེམས་ཆོས། དབྱེ་ན། ཐེག་དམན་གྱི་ལམ་ཐོབ་པ་དང༌།

མ་ཐོབ་པའི་ཐེག་དམན་གྱི་རིགས་གཉིས། གཉིས་པ་ལ། ཁ་ཅིག དེ་གཉིས་མི་འགལ་ཏེ། ཉན་ཐོས་ཚོགས་ལམ་པའི་རང་བཞིན་གནས་རིགས་དེ་ཐེག་ཆེན་གྱི་རིགས་ཡིན་པའི་ཕྱིར་ཏེ། མཐར་ཐུག་ལ་ལྟོས་ཏེ་ཐེག་ཆེན་གྱི་རིགས་ཡིན་པའི་ཕྱིར་ཏེ། མཐར་ཐུག་བླ་མེད་བྱང་ཆུབ་ཀྱི་རྒྱུ་བྱེད་ངེས་ཡིན་པའི་ཕྱིར། དེ་གཉིས་མི་འགལ་བར་ཐལ། ཐེག་དམན་གྱི་རྒྱུད་ལ་ཐེག་ཆེན་གྱི་རིགས་ཡོད་པའི་ཕྱིར་ཏེ། ཉན་ཐོས་དགྲ་བཅོམ་པའི་རྒྱུད་ཀྱང་རང་བཞིན་གནས་རིགས་དེ་ཐེག་ཆེན་གྱི་རིགས་ཡིན་པའི་ཕྱིར། མ་གྲུབ་ན། དེ་ཆོས་ཅན། དེ་ཡིན་པར་ཐལ། ཐེག་པ་ཆེ་ཆུང་གང་ ༼༤༥༤༽ རུང་གི་རིགས་ཡིན་པ་གང་ཞིག ཕྱི་མ་མ་ཡིན་པའི་ཕྱིར། དང་པོ་དེར་ཐལ། སངས་རྒྱས་ཀྱི་རིགས་ཡིན་པའི་ཕྱིར། ཞེ་ན། དང་པོ་ལ་གནས་སྐབས་ཐེག་དམན་དུ་རིགས་ངེས་པའི་ཉན་ཐོས་ཚོགས་ལམ་པ་ཆོས་ཅན། ཐེག་ཆེན་དུ་རིགས་ངེས་པའི་གང་ཟག་དུ་ཐལ། མཐར་ཐུག་དེའི་ཕྱིར་ཏེ། མཐར་ཐུག་བླ་མེད་བྱང་ཆུབ་མངོན་དུ་བྱེད་ངེས་ཀྱི་གང་ཟག་ཡིན་པའི་ཕྱིར། ཁྱབ་པ་རྣམས་ཁས། དེའི་རྒྱུད་ཀྱི་རང་བཞིན་གནས་རིགས་ཆོས་ཅན། ཐེག་ཆེན་གྱི་སྒྲུབ་པའི་རྟེན་རང་བཞིན་གནས་རིགས་སུ་ཐལ། ཐེག་ཆེན་གྱི་རང་བཞིན་གནས་རིགས་དང༌། སྒྲུབ་པའི་རྟེན་བྱེད་པའི་གཞི་མཐུན་ཡིན་པའི་ཕྱིར། གཉིས་པ་ལ། ཐར་པ་དང་ཐམས་ཅད་མཁྱེན་པ་མེད་པར་འཛིན་པའི་ཕྱི་རོལ་པས། ཐེག་པ་ཆེ་ཆུང་གང་རུང་གི་བྱང་ཆུབ་དོན་དུ་གཉེར་བ་ཡོད་པར་ཐལ། དེ་ཐེག་པ་ཆེ་ཆུང་གང་རུང་གི་རིགས་ཅན་ཡིན་པའི་ཕྱིར་ཏེ། དེའི་རྒྱུད་ཀྱི་རང་བཞིན་གནས་རིགས་དེ་དེ་ 

༼༤༥༥༽ གང་རུང་གི་རིགས་ཡིན་པའི་ཕྱིར་ཏེ། སངས་རྒྱས་ཀྱི་རིགས་ཡིན་པའི་ཕྱིར། རང་ལུགས། དེ་གཉིས་འཐད་དེ། ཐེག་པ་ཆེ་ཆུང་གི་གང་ཟག་གཉིས་འགལ་བའི་ཕྱིར། གསུམ་པ་ལ། ངེས་པའི་རིགས་དང༌། མ་ངེས་པའི་རིགས་གཉིས། དང་པོའི་མཚན་ཉིད། ཐོག་མ་ཉིད་ནས་རང་གི་ཐོབ་བྱ་བྱང་ཆུབ་ཀྱི་རྒྱུར་ངེས་པའི་སྟོབས་ཀྱིས་གནས་སྐབས་སུ། རྐྱེན་གྱིས་ལམ་གཞན་དུ་བཀྲིར་མི་ཐུབ་པའི་རིགས། དབྱེ་ན། ཐེག་དམན་དུ་ངེས་པའི་རིགས་དང༌། ཐེག་ཆེན་དུ་ངེས་པའི་རིགས་གཉིས། གཉིས་པའི་མཚན་ཉིད། སངས་རྒྱས་ཀྱི་རིགས་གང་ཞིག དགེ་བའི་བཤེས་གཉེན་ལ་སོགས་པའི་རྐྱེན་གྱིས་གནས་སྐབས་ལམ་གཞན་དུ་བཀྲིར་རུང་བ། དབྱེ་ན། ཐེག་ཆེན་དང༌། ཐེག་དམན་གྱི་མ་ངེས་པའི་རིགས་གཉིས། རྒྱན་ལས། རིགས་ཅི་ངེས་དང་མ་ངེས་དང༌། །རྐྱེན་རྣམས་ཀྱིས་ནི་མི་འཕྲོགས་དང༌། །འཕྲོགས་པ་ཉིད་དེ་མདོར་ན་རིགས། །དབྱེ་བ་འདི་ ༼༤༥༦༽ ནི་རྣམ་པ་བཞི། །ཞེས་སོ། །བཞི་པ་ལ། མིང་ཙམ་མཐུན་པའི་སྒོ་ནས་དབྱེ་བ་དང༌། མཚོན་བྱེད་དཔེའི་སྒོ་ནས་དབྱེ་བ་གཉིས། དང་པོ་ལ་གཞི་དུས་ཀྱི། རྒྱུ་དུས་ཀྱི། འབྲས་དུས་ཀྱི་བདེ་གཤེགས་སྙིང་པོ་དང་གསུམ། དང་པོ་ནི། བརྟན་གཡོ་ཀུན་ལ་ཁྱབ་པའི་སྣང་སྟོང་ཟུང་འཇུག་གི་ཆོས་དབྱིངས་ལྟ་བུ། གཉིས་པ་ནི། སེམས་ཅན་གྱི་རྒྱུད་ཀྱི་གསལ་སྟོང་ཟུང་འཇུག་གི་ཆོས་དབྱིངས་ལྟ་བུ། གསུམ་པ་ནི། དག་པ་གཉིས་ལྡན་གྱི་ཆོས་དབྱིངས་མཐར་ཐུག་ལྟ་བུ། དེ་ཡང་དང་པོ་ལ་མཚན་བཏགས་གཉིས་ཀ་ཡོད། ཕྱི་མ་གཉིས་མཚན་ཉིད་པ་ཡིན་ནོ། །གཉིས་པ་ལ། རྩ་བའི་སྒོ་ནས་ཆོས་སྐུ། དེ་བཞིན་ཉིད། རིགས་གསུམ་སྟེ། རྒྱུད་བླར། རྫོགས་སངས་སྐུ་ནི་འཕྲོ་ཕྱིར་དང༌། །དེ་བཞིན་ཉིད་དབྱེར་མེད་ཕྱིར་དང༌། །རིགས་ཡོད་ཕྱིར་ན་ལུས་ཅན་ཀུན། །རྟག་ཏུ་སངས་རྒྱས་སྙིང་པོ་ཅན། །ཞེས་སོ། །ཡན་ལག་གི་སྒོ་ནས། དང་པོ་ལ། ཆོས་དབྱིངས་ཤིན་ཏུ་དྲི་ ༼༤༥༧༽ མ་མེད་པའི། ཟབ་པའི། རྒྱ་ཆེ་བའི་ཆོས་སྐུ་དང་གསུམ། གསུམ་པ་ལ།

ངོ་བོའི་སྒོ་ནས་རིགས་གཉིས། ནུས་པའི་སྒོ་ནས་སྐུ་གསུམ་སྟེ་ལྔ་ཡོད་དེ། རྒྱུད་བླར། འདི་ཡི་རང་བཞིན་ཆོས་སྐུ་དང༌། །དེ་བཞིན་ཉིད་དང་རིགས་ཀྱང་སྟེ། །དེ་ནི་དཔེ་གསུམ་གཅིག་དང་ནི། །ལྔ་རྣམས་ཀྱིས་ནི་ཤེས་པར་བྱ། །ཞེས་དང༌། ཆོས་སྐུའི་རྒྱས་བཤད་དུ། ཆོས་སྐུ་རྣམ་གཉིས་ཤེས་བྱ་སྟེ། །ཆོས་དབྱིངས་ཤིན་ཏུ་དྲི་མེད་དང༌། །དེ་ཡི་རྒྱུ་མཐུན་ཟབ་པ་དང༌། །སྣ་ཚོགས་ཚུལ་ནི་སྟོན་པའོ། །ཞེས་དང༌། རིགས་ཀྱི་རྒྱས་བཤད་དུ། གཏེར་དང་འབྲས་བུའི་ཤིང་བཞིན་དུ། །ཞེས་སོགས་གསུངས་པའི་ཕྱིར། དེ་དག་མཚོན་པར་བྱེད་པའི་དཔེ་དེ་ལ་ཡང་དགུ་ཡོད་ཅིང༌། དང་པོ་གསུམ་མཚོན་པའི་དཔེ་ནི། པདྨའི་ནང་ན་ཡོད་པའི་སངས་རྒྱས། སྦྲང་མ་ལ་ཡོད་པའི་སྦྲང་རྩི། སྤུན་པ་ལ་ཡོད་པའི་སྙིང་པོ། མི་གཙང་བའི་ནང་ན་ཡོད་པའི་གསེར་ནི། དེ་བཞིན་ཉིད་ཀྱི་དཔེ། ཕྱི་མ་ ༼༤༥༨༽ ལྔའི་དཔེ་ནི། ས་འོག་གི་གཏེར། ལྗོན་ཤིང་སྐྱེད་པའི་འབྲས་བུ་ནི། རིགས་གཉིས་ཀྱི་དཔེ། གོས་ཧྲུལ་གྱི་ནང་ན་ཡོད་པའི་སྐུ་གཟུགས། བུད་མེད་ངན་མའི་ལྟོ་བ་ན་ཡོད་པའི་འཁོར་ལོས་བསྒྱུར་རྒྱལ། ས་འདམ་གྱི་ནང་ན་ཡོད་པའི་སྐུ་གཟུགས་ནི། སྐུ་གསུམ་གྱི་དཔེ་ཡིན་ཏེ། རྒྱུད་བླར། སངས་རྒྱས་པད་ནང་སྦྲང་རྩིའི་སྦྲང་མ་ལ། །སྤུན་ལ་སྙིང་པོ་མི་གཙང་ནང་ན་གསེར། །ས་ལ་གཏེར་དང་མྱུག་སོགས་འབྲས་ཆུང་དང༌། །གོས་ཧྲུལ་ནང་ན་རྒྱལ་བའི་སྐུ་དང་ནི། །བུད་མེད་ངན་མའི་ལྟོ་ན་མི་བདག་དང༌། །ས་ལ་རིན་ཆེན་གཟུགས་ཡོད་ཇི་ལྟ་བ། །གློ་བུར་ཉོན་མོངས་དྲི་མས་བསྒྲིབས་པ་ཡིས། །སེམས་ཅན་རྣམས་ལ་དེ་བཞིན་ཁམས་འདི་གནས། །ཞེས་སོ། །གསུམ་པ་ལ། རིགས་སད་ཚུལ་དང༌། རིགས་སུ་འགྱུར་ཚུལ་གཉིས། དང་པོ་ལ་རིགས་སད་པའི་རྟགས། དེའི་གེགས། དེའི་ཕན་ཡོན་དང་གསུམ། དང་པོ་ནི། ལམ་ལ་སྦྱོར་བའི་སྔོན་དུ་བསམ་པའི་ཡོན་ཏན་རང་བཞིན་གྱི་སྙིང་རྗེ་ ༼༤༥༩༽ ཆེ་བ། ཐེག་ཆེན་གྱི་ཆོས་ལ་མོས་པ། སྦྱོར་བའི་ཡོན་ཏན་ཆོས་སྒྲུབ་པའི་དཀའ་སྤྱད་ལ་སྲན་བཟོད་པ།

སྦྱིན་སོགས་ཀྱི་དགེ་བ་ཡང་དག་པར་སྤྱོད་པ་སྟེ། རྒྱན་ལས། སྦྱོར་བའི་སྔོན་དུ་སྙིང་རྗེ་དང༌། །མོས་པ་དང་ནི་བཟོད་པ་དང༌། །དགེ་བ་ཡང་དག་སྤྱོད་པ་ནི། །རིགས་ཀྱི་རྟགས་སུ་ངེས་པར་བཤད། །ཅེས་སོ། །གཉིས་པ་ནི། ཉོན་མོངས་པ་ཤས་ཆེན་གོམས་པ། གྲོགས་ངན་པ་དང་འགྲོགས་པ། ཆོས་སྒྲུབ་པའི་མཐུན་རྐྱེན་གྱིས་འཕོངས་པ། མི་དགེ་བའི་བཤེས་གཉེན་གྱིས་གཞན་གྱི་དབང་དུ་གྱུར་པ་སྟེ། རྒྱན་ལས། ཉོན་མོངས་གོམས་དང་གྲོགས་ངན་དང༌། །འཕོངས་དང་གཞན་གྱི་དབང་ཉིད་དང༌། །འདོར་ན་རིགས་ཀྱི་ཉེས་དམིགས་ནི། །རྣམ་པ་བཞིར་ནི་ཤེས་པར་བྱ། །ཞེས་སོ། །གསུམ་པ་ནི། ཐེག་ཆེན་གྱི་རིགས་ནི་ཤིང་གི་རྩ་བ་བཟང་པོ་ལྟ་བུ་ཡིན་ཏེ། དེ་ལ་སྡོང་པོ། ལོ་འདབ། འབྲས་བུ་གསུམ་འབྱུང་བ་བཞིན་དུ། དེ་ལས་ཀྱང་བྱང་ཆུབ་ ༼༤༦༠༽ ཀྱི་ཤིང༌། འཁོར་བའི་སྡུག་བསྔལ་སེལ་བའི་ལོ་འདབ། བདག་གཞན་ཕན་བདེ་སྒྲུབ་པའི་འབྲས་བུ་གསུམ་འབྱུང་བའི་ཕྱིར་རོ། །རྒྱན་ལས། ཡོན་ཏན་ཤིན་ཏུ་རྒྱ་ཆེ་བྱང་ཆུབ་ཤིང་བསྐྱེད་ཕྱིར། །བདེ་དང་སྡུག་བསྔལ་ཆེན་པོ་ཞི་བ་ཐོབ་བྱའི་ཕྱིར། །བདག་དང་གཞན་ལ་ཕན་བདེ་བྱེད་པ་འབྲས་བུའི་ཕྱིར། །རིགས་མཆོག་དེ་ནི་རྩ་བ་བཟང་པོ་ལྟ་བུ་ཡིན། །ཞེས་སོ། །གཉིས་པ་ལ། རྟེན་གྱི་སྒོ་ནས། དམིགས་པའི་སྒོ་ནས་རིགས་སུ་འགྱུར་ཚུལ་ལོ། །དང་པོ་ནི། དྲི་མ་དང་བཅས་པའི་ཤེས་པའི་ཆོས་ཉིད་རྟེན་གྱི་སྒོ་ནས་རིགས་སུ་འགྱུར་ཏེ། ཐེག་ཆེན་གྱིས་སྒྲུབ་པས་ཆོས་ཉིད་ལ་བརྟེན་ནས་དྲི་མ་རྣམས་རིམ་གྱིས་སྦྱངས་ཏེ། བླ་མེད་བྱང་ཆུབ་བསྒྲུབ་པར་བྱེད་པའི་ཕྱིར། དཔེ་ཇི་ལྟར་ན་འཁོར་བའི་ཕུང་ཁམས་སྐྱེ་མཆེད་ནི་ལས་ཉོན་ལ་བརྟེན། དེ་ཚུལ་མིན་ཡིད་བྱེད་ཀྱི་རྣམ་རྟོག་ལ་བརྟེན། དེ་སེམས་འོད་གསལ་གྱི་ཆོས་དབྱིངས་ལ་བརྟེན་པ་ལྟར། ཐེག་ཆེན་སྒྲུབ་ ༼༤༦༡༽ པ་བྱང་སེམས་ལ་བརྟེན། དེ་ནང་གི་སྐྱེ་མཆེད་ལ་བརྟེན། སྐྱེ་མཆེད་དང་པོ་ལྔ་ཡིད་ཀྱི་སྐྱེ་མཆེད་ལ་བརྟེན།

དེ་སེམས་ཀྱི་ཆོས་ཉིད་ལ་བརྟེན་པ་ཡིན་ཏེ། རྒྱུད་བླར། དེ་བཞིན་ཕུང་པོ་ཁམས་དབང་རྣམས། །ལས་དང་ཉོན་མོངས་དག་ལ་གནས། །ལས་དང་ཉོན་མོངས་ཚུལ་བཞིན་མིན། །ཡིད་ལ་བྱེད་པ་རྟག་ཏུ་གནས། །ཚུལ་བཞིན་མ་ཡིན་ཡིད་བྱེད་ནི། །སེམས་ཀྱི་དག་པ་ལ་རབ་གནས། །སེམས་ཀྱི་རང་བཞིན་ཆོས་རྣམས་ནི། །ཐམས་ཅད་ལ་ཡང་གནས་པ་མེད། །ཅེས་དང༌། རྩ་བར། འཇུག་པའི་རྟེན་ལ་རིགས་ཤེས་བྱ། །ཞེས་དང༌། འགྲེལ་པར། སྒྲུབ་པའི་ཆོས་ཀྱི་གནས་སྐབས་ཐ་དད་པའི་བྱེ་བྲག་གིས་བྱང་ཆུབ་སེམས་པའི་རྣམ་པ་བཅུ་གསུམ་པོ་ཇི་སྐད་དུ་བཤད་པའི་ཆོས་ཀྱི་གཞིར་གྱུར་པའི་ཆོས་ཀྱི་དབྱིངས་ཀྱི་ངོ་བོ་ཉིད་ཁོ་ན་ལ་རིགས་ཞེས་བསྟན་ཏོ། །ཞེས་སོ། །གཉིས་པ་ནི། དམིགས་པའི་སྒོ་ནས་རིགས་སུ་འགྱུར་ཏེ། ཐེག་ཆེན་གྱི་སྒྲུབ་པས་ཆོས་ ༼༤༦༢༽ དབྱིངས་ལ་དམིགས་ཤིང་གོམས་པར་བྱས་པ་ལ་བརྟེན་ནས་དྲི་མ་རྣམས་རིམ་གྱིས་སྦྱངས་ནས་དྲི་མ་དང་བཅས་པའི་ཤེས་པའི་ཆོས་དབྱིངས་དེ་མཐར་དག་པ་གཉིས་ལྡན་གྱི་རང་དོན་ཆོས་སྐུར་འགྱུར་བའི་ཕྱིར། ཇི་ལྟར་ཉན་ཐོས་ཀྱི་ཐེག་པ་ལ་སོགས་པའི་རྟོགས་པའི་རིམ་གྱི་དམིགས་པ་དེ་བཞིན་དུ། འཕགས་པའི་ཆོས་རྟོགས་པར་བྱ་བའི་ཕྱིར། ཆོས་ཀྱི་དབྱིངས་རྒྱུའི་ངོ་བོར་རྣམ་པར་འཇོག་པའི་སྒོ་ནས་རིགས་ཉིད་དུ་ཐ་སྙད་འདོགས་སོ། །ཞེས་པའི་དོན་ཏོ། །གཉིས་པ་ནི། བྱང་སེམས་སྦྱོར་ལམ་པའི་རྒྱུད་ཀྱི་དྲི་མ་དང་བཅས་པའི་ཤེས་པའི་ཆོས་དབྱིངས་ཆོས་ཅན། སྒྲུབ་པའི་རྟེན་རང་བཞིན་གནས་རིགས་ཡིན་ཏེ། རང་གི་བརྟེན་པ་ཐེག་ཆེན་སྒྲུབ་པའི་རྟེན་གཞིར་གྱུར་པའི་དྲི་མ་དང་བཅས་པའི་ཤེས་པའི་ཆོས་ཉིད་ཡིན་པའི་ཕྱིར། དེའི་འོག་ཏུ་བསམ་པ་ཇི་ལྟ་བ་བཞིན་དུ། ཞེས་སྐབས་སུ། གཉིས་ཀྱི་དང་པོ་ལ། གྲངས་ངེས་ཀྱི་རྣམ་བཞག་སྤྱིར་བསྟན་པ། དགོངས་ལྡེམ་ ༼༤༦༣༽ དགོངས་བྱེ་བྲག་ཏུ་བཤད་པ། གདུལ་བྱ་བསྟན་པ་ལ་འཇུག་པའི་རིམ་པ་དང་གསུམ། དང་པོ་ལ། གྲངས་ངེས་ངོས་བཟུང་བ།

གྲངས་ངེས་ཀྱི་དབྱེ་བ། མཚན་ཉིད་བསྡུས་ཏེ་བསྟན་པའོ། །དང་པོ་ནི། ཀུན་རྫོབ་ཀྱི་བདེན་པ་ལ་དྲང་དོན་ཞེས་བྱ་སྟེ། གདུལ་བྱ་ངེས་དོན་རྟོགས་པ་ལ་ཁ་དྲང་པའི་ཕྱིར་དུ་འཇིག་རྟེན་གྱི་ཐ་སྙད་དུ་གསུངས་པའི་ཕྱིར། རབ་ཏུ་སྒྲོན་གསལ་ལས། སྐལ་མེད་རྣམས་ལ་རྒྱལ་བ་ཡིས། །སྦས་ཏེ་གསུངས་པ་དྲང་བའི་དོན། །ཞེས་དང༌། རྩ་ཤེར་ལས། ཐ་སྙད་ལ་ནི་མ་བརྟེན་པར། །དམ་པའི་དོན་ནི་བསྟན་མི་ནུས། །ཞེས་སོ། །དོན་དམ་བདེན་པ་ལ་ངེས་དོན་ཞེས་བྱ་སྟེ། ཡུལ་གྱི་གནས་ལུགས་མཐར་ཐུག་དུ་ངེས་པས་དེ་ལས་གོང་དུ་རྟོགས་བྱ་གཞན་མེད་པའི་ཕྱིར། སྒྲོན་གསལ་ལས། ཡང་དག་དེ་ནི་རབ་སྟོན་ཕྱིར། །ངེས་པའི་དོན་ཡང་བརྗོད་པར་བྱ། །ཞེས་སོ། །གཉིས་པ་ལ། བརྗོད་བྱེད་ཀྱི། བརྗོད་བྱའི། གདུལ་བྱའི། གྲུབ་མཐའི་དབང་ ༼༤༦༤༽ དུ་བྱས་པའི་གྲངས་ངེས་དང་བཞི། དང་པོ་ནི། རང་གི་བརྗོད་བྱ་སྒྲ་ཇི་བཞིན་པར་ཁས་བླངས་དུ་མི་རུང་བ་དང་རུང་བའི་མདོ་ལྟ་བུ། གཉིས་པ་ནི། ཀུན་རྫོབ་གཙོ་བོར་སྟོན་པའི་མདོ་དང༌། དོན་དམ་གཙོ་བོར་སྟོན་པའི་མདོ་ལྟ་བུའོ། །གསུམ་པ་ནི། གདུལ་བྱ་གང་དག་ལམ་ལ་དང༌། འབྲས་བུ་ལ་འཇུག་པའི་ཆེད་དུ་གཙོ་བོར་གསུངས་པའི་མདོ་ལྟ་བུ། བཞི་པ་ནི། སྡེ་པ་རང་རང་གི་གྲུབ་མཐའ་དང་མི་མཐུན་པའི་དོན་གཙོ་བོར་སྟོན་པ་དང༌། དེ་དང་མཐུན་པའི་དོན་གཙོ་བོར་སྟོན་པའི་མདོ་ལྟ་བུའོ། །དེ་ཡང༌། ཆོས་ཐམས་ཅད་བདེན་སྟོང་དུ་སྟོན་པའི་མདོ་ནི། སེམས་ཙམ་པ་ལ་དྲང་དོན། དབུ་མ་པ་ལ་ངེས་དོན་གྱི་མདོ་ཡིན་པ་ལྟ་བུ། དེ་དག་གི་ནང་ནས་བརྗོད་བྱའི་དབང་དུ་བྱས་པ་གྲངས་ངེས་མཚན་ཉིད་པ་ཡིན་ལ། གཞན་རྣམས་ནི་བཏགས་པ་བ་ཡིན་ཏེ། དཀོན་བརྩེགས་ལས། མདོ་གང་དག་ཀུན་རྫོབ་སྒྲུབ་པར་བྱེད་པ་དེ་དག་ནི་དྲང་པའི་དོན་ཞེས་བྱའོ། །མདོ་གང་དག་དོན་དམ་སྟོན་པ་དེ་དག་ངེས་དོན་ཞེས་བྱའོ། །ཞེས་དང༌། ཟླ་བ་ ༼༤༦༥༽ སྒྲོན་མེའི་ཞུས་པའི་མདོ་ལས། སྟོང་པ་བདེ་བར་གཤེགས་པས་བསྟན་པ་ལྟར། །ངེས་དོན་མདོ་སྡེ་དག་གི་བྱེ་བྲག་ཤེས། །ཞེས་དང༌།

གང་ལ་སེམས་ཅན་གང་ཟག་སྐྱེས་བུ་བསྟན། །ཆོས་དེ་ཐམས་ཅད་དྲང་བའི་དོན་དུ་ཤེས། །ཞེས་སོ། །གསུམ་པ་ལ། ཁ་ཅིག རང་གི་བརྗོད་བྱ་སྒྲ་ཇི་བཞིན་དུ་ཁས་བླང་དུ་མི་རུང་བའི་མདོ་དང༌། རུང་བའི་མདོ། ཟེར་ན། གཟུགས་མི་རྟག་པར་དངོས་སུ་སྟོན་པའི་མདོ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། ཀུན་རྫོབ་བདེན་པ་གཙོ་བོར་དངོས་སུ་སྟོན་པའི་མདོ་ཡིན་པའི་ཕྱིར། གཉིས་པ་ཡང་དེས་ཁེགས། ཁ་ཅིག ཀུན་རྫོབ་བདེན་པ་ཚིག་ཟིན་ལ་སྟོན་པའི་མདོ་དང༌། དོན་དམ་བདེན་པ་ཚིག་ཟིན་ལ་སྟོན་པའི་མདོ། ཟེར་ན། དང་པོ་ལ། བདག་ཡོད་པར་སྟོན་པའི་མདོ་དང༌། གཉིས་པ་ལ། གཟུགས་སྟོང་པའོ། །ཞེས་སོགས་ཤེར་ཕྱིན་གྱི་མདོས་མ་ངེས། ཁ་ཅིག ཀུན་རྫོབ་ ༼༤༦༦༽ བདེན་པ་གཙོ་བོར་སྟོན་པའི་མདོ་དང༌། དོན་དམ་བདེན་པ་གཙོ་བོར་སྟོན་པའི་མདོ། ཟེར་ན། བདེན་གཉིས་ཟུང་འཇུག་དུ་གཙོ་བོར་སྟོན་པའི་མདོ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། གཉིས་པའི་མཚོན་བྱར་ཐལ། མཚན་ཉིད་ཀྱི་ཕྱིར། རྟགས་ཆོས་ཅན་གྱི་གྲུབ། རང་ལུགས། བདེན་པ་གཉིས་ཀྱི་ནང་ནས་ཀུན་རྫོབ་བདེན་པ་རང་གི་ཞེན་པའི་བརྗོད་བྱའི་གཙོ་བོར་དངོས་སུ་སྟོན་པའི་མདོ། དེ་གཉིས་ཀྱི་ནང་ནས་དོན་དམ་བདེན་པ་རང་གི་ཞེན་པའི་བརྗོད་བྱའི་གཙོ་བོར་དངོས་སུ་སྟོན་པའི་མདོ། །དང་པོ་ལ། དབྱེ་ན། དྲང་དོན་གྱི་དྲང་དོན་གྱི་མདོ་དང༌། དེའི་ངེས་དོན་གྱི་མདོ་གཉིས། དང་པོའི་མཚན་ཉིད། གང་ཞིག རང་གི་ཚིག་ཟིན་གྱི་བརྗོད་བྱ་སྒྲ་ཇི་བཞིན་དུ་ཁས་བླང་དུ་མི་རུང་བ། མཚན་གཞི་ནི། ཡོངས་གྲུབ་རང་བཞིན་གྱིས་ཡོད་པར་གསུངས་པའི་མདོ་ལྟ་བུའོ། །གཉིས་པའི་མཚན་ཉིད། གང་ཞིག རང་གི་ཚིག་ཟིན་གྱི་བརྗོད་བྱ་ ༼༤༦༧༽ སྒྲ་ཇི་བཞིན་དུ་ཁས་བླང་དུ་རུང་བ། མཚན་གཞི། འདུས་བྱས་མི་རྟག་པ། དངོས་སུ་སྟོན་པའི་མདོ་ལྟ་བུ། གཉིས་པ་ལ། དབྱེ་ན། ངེས་དོན་གྱི་དྲང་དོན་གྱི་མདོ་དང༌། དེའི་ངེས་དོན་གྱི་མདོ་གཉིས། མཚན་ཉིད་དང༌།

མཚན་གཞི་སྔ་མ་ལས་དཔགས་ཏེ་ཤེས་པར་བྱའོ། །གཉིས་པ་ལ། དགོངས་པ་ཅན་གྱི་མདོ། ལྡེམ་པོར་དགོངས་པའི་མདོ། དེ་གཉིས་ཀྱི་ཁྱད་པར་བཤད་པ་དང་གསུམ། དང་པོ་ལ། མཉམ་པ་ཉིད། དོན་གཞན། དུས་གཞན། གང་ཟག་གི་བསམ་པ་ལ་དགོངས་པའི་མདོ་དང་བཞི། དང་པོ་ནི། སངས་རྒྱས་ལ་བརྙས་པའི་གཉེན་པོར་མཉམ་པ་ཉིད་གསུམ་ལ་དགོངས་ནས། ང་ཉིད་སངས་རྒྱས་རྣམ་གཟིགས་སོ། །ཞེས་གསུངས་པའི་མདོ་ལྟ་བུ། མཉམ་པ་ཉིད་གསུམ་ནི། རྒྱུ་ཚོགས་གཉིས། འབྲས་བུ་ཆོས་སྐུ། གཞན་དོན་འཕྲིན་ལས་མཉམ་པ་སྟེ། མཛོད་ལས། སངས་རྒྱས་ཐམས་ཅད་ཚོགས་དང་ནི། །ཆོས་ ༼༤༦༨༽ སྐུ་འགྲོ་བའི་དོན་སྤྱོད་པས། །མཉམ་པ་ཉིད་དེ་སྐུ་ཚེ་དང༌། །རིགས་དང་སྐུ་བོང་ཚད་ཀྱིས་མིན། །ཞེས་སོ། །གཉིས་པ་ནི། ཆོས་ལ་བརྙས་པའི་གཉེན་པོར་དོན་གཞན་ལ་དགོངས་ནས། ཕ་དང་མ་ནི་བསད་བྱ་ཞིང༌། །རྒྱལ་པོ་གཙང་སྦྲ་ཅན་གཉིས་དང༌། །ཡུལ་འཁོར་འཁོར་དང་བཅས་བཅོམ་ན། །མི་དེ་དག་པ་ཉིད་དུ་འགྱུར། །ཞེས་སོ། །དོན་གང་ལ་དགོངས་སྙམ་ན། ཕ་དང་མ་སྨྲོས་པ་ནི། ཟག་བཅས་ཀྱི་ལས་དང་སྲེད་པ་ལ་དགོངས་ཏེ། ཕ་མས་བུ་ཚ་སྐྱེད་པ་བཞིན་དུ་དེ་གཉིས་ཀྱི་འཁོར་བའི་སྣང་བ་སྣ་ཚོགས་སྐྱེད་པའི་ཕྱིར། རྒྱལ་པོས། ཀུན་གཞིའི་རྣམ་ཤེས་མཚོན་ཏེ། རྒྱལ་པོས་མངའ་འབངས་ཀྱི་རྟེན་བྱེད་པ་བཞིན་དུ། དེས་ཀྱང་ཟག་བཅས་ཀྱི་ཆོས་རྣམས་ཀྱི་རྟེན་བྱེད་པའི་ཕྱིར། གཙང་སྦྲ་ཅན་ལྷ་དང་བྲམ་ཟེ་གཉིས་ཀྱིས་ལྟ་བ་དང་ཚུལ་ཁྲིམས་མཆོག་འཛིན་གཉིས་མཚོན་ཏེ། མཆོག་མ་ཡིན་པ་ལ་མཆོག་ཏུ་འཛིན་པའི་ཕྱིར། ཡུལ་འཁོར་འཁོར་དང་བཅས་པས་ནི། ༼༤༦༩༽ ཟག་བཅས་ཀྱི་སྐྱེ་མཆེད་དྲུག་ཡུལ་དང་བཅས་པ་མཚོན་ཏེ། གྲོང་ཡུལ་གྱིས་སྐྱེས་བུའི་རྟེན་བྱེད་པ་ལྟར། སྐྱེ་མཆེད་ཀྱི་རྣམ་ཤེས་ཀྱི་རྟེན་བྱེད་པའི་ཕྱིར། ལས་དང་སྲེད་པ་སྤང་བྱ་ཞིང༌། །སྦྱོར་བའི་རྣམ་ཤེས་མཆོག་འཛིན་གཉིས། །སྐྱེ་མཆེད་སྤྱོད་ཡུལ་བཅས་བཅོམ་ནས། །མི་དེ་དག་པ་ཉིད་དུ་འགྱུར། །ཞེས་པའོ། །གསུམ་པ་ནི།

ལེ་ལོ་ཅན་འགའ་ཞིག་རྗེས་སུ་བཟུང་བའི་ཕྱིར་དུ། དུས་གཞན་མ་འོངས་པ་ལ་དགོངས་ནས་བདེ་བ་ཅན་དུ་སྐྱེ་བའི་སྨོན་ལམ་ཚིག་གཅིག་གིས་དེར་སྐྱེ་བར་གསུངས་པའི་མདོ་ལྟ་བུ། བཞི་པ་ནི། མཆོག་འཛིན་བཟློག་པའི་ཕྱིར་དུ་སྦྱིན་པ་ལ་སྨད་ནས་ཚུལ་ཁྲིམས་ཀྱི་བསྔགས་པ་བརྗོད་པའི་ལྟ་བུ། རྒྱན་ལས། མཉམ་པ་ཉིད་དང་དོན་གཞན་དང༌། །དེ་བཞིན་དུ་ནི་དུས་གཞན་དང༌། །གང་ཟག་གི་ནི་བསམ་པ་ལ། །དགོངས་པ་རྣམ་པ་བཞིར་ཤེས་བྱ། །སངས་རྒྱས་ཆོས་ལ་བརྙས་པ་དང༌། །ལེ་ལོ་ཅུང་ ༼༤༧༠༽ ཟད་མཆོག་འཛིན་དང༌། །ང་རྒྱལ་འདོད་ཆགས་སྤྱོད་པ་དང༌། །འགྱོད་དང་མ་ངེས་ལྡོག་པ་ནི། །སེམས་ཅན་རྣམས་ཀྱི་སྒྲིབ་པ་སྟེ། །དེ་ཡི་གཉེན་པོར་ཐེག་མཆོག་གསུངས། །ཞེས་སོ། །གཉིས་པ་ལ། གཞུག་པ། མཚན་ཉིད། གཉེན་པོར། བསྒྱུར་བ་ལྡེམ་པོར་དགོངས་པའི་མདོ་དང་བཞི། དང་པོ་ནི། ཉན་ཐོས་པ་ཐེག་ཆེན་གྱི་ལྟ་བ་ལ་ཁ་དྲང་པའི་ཕྱིར་དུ་གཟུགས་སོགས་ཕྱིའི་སྐྱེ་མཆེད་རང་བཞིན་གྱིས་ཡོད་པ་གསུངས་པ་ལྟ་བུ། གཉིས་པ་ནི། སེམས་ཙམ་པ་དབུ་མའི་ལྟ་བ་ལ་ཁ་དྲང་པའི་ཕྱིར་དུ་ཡོངས་གྲུབ་རང་བཞིན་གྱིས་ཡོད་པར་གསུངས་པའི་མདོ་ལྟ་བུ། གསུམ་པ་ནི། གོང་དུ་བཤད་པའི་མདོ་བཞི་ལྟ་བུ། བཞི་པ་ལ། སྙིང་པོ་མེད་པ་སྙིང་པོར་ཤེས། །ཕྱིན་ཅི་ལོག་ལ་ལེགས་པར་གནས། །ཉོན་མོངས་པས་ནི་རབ་ཉོན་མོངས། །བྱང་ཆུབ་དམ་པ་ཐོབ་པར་འགྱུར། །ཞེས་པ་ལྟ་བུ། དངོས་སུ་གསུངས་པའི་དོན་དེ་ཉིད་གཞན་དུ་བསྒྱུར་ནས་འཆད་དགོས་པའི་མདོ་ལྟ་བུ། 

༼༤༧༡༽ ཇི་ལྟར་བསྒྱུར་ན། སྙིང་པོ་ནི་རྣམ་གཡེང༌། དེ་མེད་པ་ནི་ལྷག་པ་ཏིང་འཛིན་གྱི་བསླབ་པ། ཕྱིན་ཅི་ལོག་ནི་རྟག་སོགས་སུ་འཛིན་པ་ལས། ཕྱིན་ཅི་ལོག་མི་རྟག་པ་ལ་སོགས་པ་རྟོགས་པའི་ཤེས་རབ་ཀྱི་བསླབ་པ། ཉོན་མོངས་པས་ནི་དཀའ་སྤྱད་དེ། དེས་རབ་ཏུ་ཉོན་མོངས་པ་ནི་ལྷག་པ་ཚུལ་ཁྲིམས་ཀྱི་བསླབ་པའོ། །དེས་ན། བསླབ་པ་གསུམ་ལ་གནས་ནས་བྱང་ཆུབ་དམ་པ་ཐོབ་པར་འགྱུར། ཞེས་པའི་དོན་དུ་བསྒྱུར་རོ། །རྒྱན་ལས། གཞུག་པ་ལྡེམ་པོར་དགོངས་པ་དང༌། །མཚན་ཉིད་ལྡེམ་པོར་དགོངས་པ་དང༌། །གཉེན་པོར་ལྡེམ་པོར་དགོངས་པ་དང༌། །བསྒྱུར་བ་ལྡེམ་པོར་དགོངས་པ་སྟེ། །ཉན་ཐོས་དང་ནི་ངོ་བོ་ཉིད། །དེ་བཞིན་ཉེས་པ་འདུལ་བ་དང༌། །བརྗོད་པ་ཟབ་པ་ཉིད་ལ་ནི། །ལྡེམ་པོར་དགོངས་པ་འདི་རྣམ་བཞི། །ཞེས་སོ། །གསུམ་པ་ནི། དགོངས་གཞི་དོན་གཞན་ལ་དགོངས་ནས་གཙོ་བོར་གསུངས་པའི་དྲང་ ༼༤༧༢༽ དོན་གྱི་མདོ་ནི། དགོངས་པ་ཅན་གྱི་མདོ་ཡིན་ལ། དགོངས་པ་ཁྱད་པར་ཅན་འགའ་ཞིག་གི་ཆེད་དུ། གཙོ་བོར་གསུངས་པའི་དྲང་དོན་གྱི་མདོ་ནི་ལྡེམ་དགོངས་ཀྱི་མདོ་ཡིན་ཞིང༌། དེ་གཉིས་འགལ་བ་མ་ཡིན་ཏེ། དགོངས་པ་ཅན་གྱི་མདོ་བཞི་ཀ་ཡང་གཉེན་པོ་ལྡེམ་པོར་དགོངས་པའི་ཁོངས་སུ་འདུས་པའི་ཕྱིར། མདོ་ཐམས་ཅད་བརྒྱད་པོ་འདིས་བསྡུས་པའང་མ་ཡིན་ཏེ། འདི་དག་དྲང་དོན་གྱི་མདོ་ཙམ་གྱིས་དབང་དུ་བྱས་ནས་གསུངས་པའི་ཕྱིར། གསུམ་པ་ནི། སྟོན་པ་བཞིའི་སྒོ་ནས་གདུལ་བྱ་རྣམས་བསྟན་པ་ལ་འཇུག་སྟེ། དང་པོར། གང་ཟག་ལ་མི་སྟོན་ཆོས་ལ་སྟོན། ཆོས་ལ་ཡང༌། ཚིག་ལ་མི་སྟོན་དོན་ལ་སྟོན། དོན་ལ་ཡང༌། དྲང་དོན་ལ་མི་སྟོན་ངེས་དོན་ལ་སྟོན། ཡུལ་ཅན་ལ་ཡང༌། རྣམ་ཤེས་ལ་མི་སྟོན་ཡེ་ཤེས་ལ་སྟོན་པའི་ཚུལ་གྱིས་འཇུག གཉིས་པ་ནི། ས་བཅུ་པའི་ཡེ་ཤེས་ཆོས་ཅན། གཞན་དོན་གོ་རིམ་དུ་བྱེད་པའི་སྒྲུབ་ ༼༤༧༣༽ པ་ཡིན་ཏེ། དགོངས་ལྡེམ་དགོངས་བརྒྱད་ཀྱི་སྒོ་ནས་གདུལ་བྱ་རྣམས་ཐེག་པ་གསུམ་གྱི་ལམ་ལ་འགོད་པར་བྱེད་པའི་ས་བཅུ་པའི་ཡེ་ཤེས་ཡིན་པའི་ཕྱིར།

གཉིས་པ་ནི། དམིགས་པ་ཆོས་རྣམས་ཐམས་ཅད་དེ། །ཞེས་པའི་སྐབས་སུ། གཉིས་ཀྱི་དང་པོ། ཐེག་ཆེན་སྒྲུབ་པའི་དམིགས་པ་ལ། མཚན་ཉིད། དབྱེ་བ། སོ་སོའི་རང་བཞིན། གོ་རིམ་དང་བཞི། དང་པོ་ནི། ཐེག་ཆེན་སྒྲུབ་པས་སྒྲོ་འདོགས་བཅད་པར་བྱ་བའི་གཞིར་གྱུར་པའོ། །གཉིས་པ་ལ། དགེ་མི་དགེ་ལུང་མ་བསྟན། འཇིག་རྟེན་དང་འཇིག་རྟེན་ལས་འདས་པའི་ཆོས་ཟག་བཅས་དང་ཟག་མེད། འདུས་བྱས་དང་འདུས་མ་བྱས། ཐུན་མོང་དང་ཐུན་མོང་མ་ཡིན་པའི་ཡོན་ཏན་ཏེ། བཅུ་གཅིག གསུམ་པ་ལ། སྤྱིར་བསྟན་གསུམ། བྱེ་བྲག་ཏུ་བཤད་པ་བརྒྱད། དང་པོ་ལ། དགག་བཞག་གཉིས། དང་པོ་ལ། མཚན་ཉིད་མི་འཐད་པ་དང༌། མཚན་ ༼༤༧༤༽ གཞི་མི་འཐད་པ་དགག་པ་གཉིས། དང་པོ་ལ། ཁ་ཅིག རྣམ་པར་དཀའ་བའི་ངོ་བོར་ལུང་དུ་བསྟན་པ་དང༌། རྣམ་པར་གནག་པའི་ངོ་བོར་ལུང་དུ་བསྟན་པ་དང༌། དཀར་ནག་གང་དུ་ཡང་ལུང་དུ་བསྟན་དུ་མེད་པའི་ཆོས། ཟེར་ན། དང་པོ་ལ། ངོ་བོ་ཉིད་སྐུ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། རྣམ་དཀར་གྱི་ཡོན་ཏན་མཐར་ཐུག་ཡིན་པའི་ཕྱིར། འདོད་ན། རང་འབྲས་ཡིད་དུ་འོང་བ་འབྱིན་པའི་རིགས་གནས་སུ་འགྱུར་རོ། །གཉིས་པ་ལ། ཁོང་ཁྲོས་ཀུན་ནས་བསླངས་པའི་སྲོག་གཅོད་པའི་ལུས་ཀྱི་རིག་བྱེད་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། འདོད་ན། གཟུགས་ཅན་མ་ཡིན་པར་འགྱུར་རོ། །གསུམ་པ་ལ། ངོ་བོ་ཉིད་སྐུ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། རྟག་པ་ཡིན་པའི་ཕྱིར། ཁ་ཅིག སྐྱེས་བུ་དམ་པས་བསྔགས་པར་འོས་པ། དེས་སྨད་པར་བྱ་བ་དང༌། དེས་བཏང་སྙོམས་སུ་བཞག་པར་བྱ་བ་ཟེར་ན་ ༼༤༧༥༽ སྔར་བཤད་པ་དེས་ཁེགས་སོ། །ཁ་ཅིག ལུང་དུ་བསྟན་པ་གང་ཞིག རང་འབྲས་བདེ་བ་སྐྱེད་བྱེད། དེ་གང་ཞིག་རང་འབྲས་སྡུག་བསྔལ་སྐྱེད་བྱེད། རང་འབྲས་བདེ་སྡུག་གང་ཡང་སྐྱེད་པར་མི་ནུས་པའི་ཆོས་ཟེར་ན། དང་པོ་ལ། གཟུགས་མེད་ཁམས་སུ་འཐོན་པར་བྱེད་པའི་དགེ་བ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན།

གཟུགས་མེད་ཀྱི་སས་བསྡུས་ཀྱི་ཚོར་བ་བདེ་བ་ཡོད་པར་འགྱུར། གཉིས་པ་ལ། རང་ཉིད་སྐད་ཅིག་གཉིས་པར་གཉེན་པོ་སྟོབས་ལྡན་གྱིས་འཇོམས་པར་ངེས་པའི་མི་དགེ་བས་མ་ངེས། གསུམ་པ་ལ། ཚོར་བ་བདེ་བ་དང་མཚུངས་ལྡན་གྱི་མིག་གི་རྣམ་པར་ཤེས་པའི་དངོས་རྒྱུར་གྱུར་པའི་དབང་པོ་གཟུགས་ཅན་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། མ་ཡིན་པར་ཐལ། རང་འབྲས་ཚོར་བ་བདེ་བ་སྐྱེད་བྱེད་ཡིན་པའི་ཕྱིར། གཉིས་པ་ལ། ཁ་ཅིག དགེ་ ༼༤༧༦༽ མི་དགེ་དང་བེམ་པོའི་གཞི་མཐུན་ཡོད་དེ། ལུས་དེ་དག་གི་དགེ་བ་དང་མི་དགེ་བ་བཤད་པའི་ཕྱིར། གཞན་དུ་ན། དགེ་བ་ཡིན་ན། ཡིད་ཀྱི་དགེ་བ་ཡིན་དགོས་པར་ཐལ། དེ་ཡིན་ན་ཤེས་པ་ཡིན་དགོས་པའི་ཕྱིར། ཟེར་ན། སོ་ཐར་གྱི་སྡོམ་པ་གཟུགས་ཅན་དུ་བཤད་པ་དེ་སྒྲ་ཇི་བཞིན་དུ་ཁས་ལེན་རིགས་པར་ཐལ། དགེ་བ་དང་བེམ་པོའི་གཞི་མཐུན་ཡོད་པའི་ཕྱིར། འདོད་ན། ཚུལ་ཁྲིམས་ཀྱི་ཕར་ཕྱིན་ཡིན་ན། ཤེས་པ་ཡིན་པས་མ་ཁྱབ་པར་ཐལ། སངས་རྒྱས་ཀྱི་སྡོམ་པ་དང་བེམ་པོའི་གཞི་མཐུན་ཡོད་པའི་ཕྱིར། འདོད་ན། སྤོང་བའི་སེམས་ནི་ཐོབ་པ་ལ། །ཚུལ་ཁྲིམས་ཕ་རོལ་ཕྱིན་པར་བཤད། །ཞེས་པ་དང་འགལ། སྡིག་པ་དང་གཟུགས་ཅན་གྱི་གཞི་མཐུན་ཡོད་པར་ཐལ། མི་དགེ་བ་དང་དེའི་གཞི་མཐུན་ཡོད་པའི་ཕྱིར། འདོད་ན། རྣམ་འགྲེལ་ལས། ལུས་ཅན་མིན་ཕྱིར་སྡིག་ལྕི་མིན། །ཞེས་པ་དང་འགལ། གཞན་ཡང༌། མདོ་ ༼༤༧༧༽ ལས། གང་གཟུགས་བདེ་བ་དང་མི་དགེ་བར་སྨྲ་བ་དེ་ནི། ཤཱཀྱའི་བུ་མ་ཡིན། ཤཱཀྱའི་སྲས་མ་ཡིན། ཞེས་བཤད་པ་མི་འཐད་པར་འགྱུར་རོ། །ཁ་ཅིག ལུང་མ་བསྟན་ཡིན་ན། ལས་ཡིན་དགོས་ཏེ། རབ་དབྱེ་ལས། ལས་ལ་དགེ་སྡིག་ལུང་མ་བསྟན། །ཡིན་ཞེས་རྒྱལ་བས་མདོ་ལས་གསུངས། །ཞེས་གསུངས་པའི་ཕྱིར་ཟེར། ཆོས་ཐམས་ཅད་དགེ་སོགས་གསུམ་གྱིས་བསྡུས་པ་མ་ཡིན་པར་ཐལ། བེམ་པོ་དང་འདུས་མ་བྱས་ལུང་མ་བསྟན་མ་ཡིན་པའི་ཕྱིར། འདོད་ན། དམིགས་པ་ཆོས་རྣམས་ཐམས་ཅད་དེ། །དེ་ཡང་དགེ་ལ་སོགས་པ་ཡིན། །ཞེས་པ་དང་འགལ།

རང་ལུགས། དགེ་བ་ལ། མཚན་ཉིད་དང༌། དབྱེ་བ་གཉིས། དང་པོ་ལ། ལུང་དུ་བསྟན་པ་གང་ཞིག རང་གི་རྣམ་སྨིན་གྱི་འབྲས་བུ་ཡིད་དུ་འོང་བ་འབྱིན་པའི་རིགས་སུ་གནས་པའི་རྣམ་དཀར་གྱི་ལས། གཉིས་པ་ལ། མིང་ཙམ་མཐུན་པའི་སྒོ་ནས་དབྱེ་བ་དང༌། ༼༤༧༨༽ སྒོ་གསུམ་གྱི་སྒོ་ནས་དབྱེ་བ་གཉིས། དང་པོ་ལ། ངོ་བོ་ཉིད་ཀྱི། མཚུངས་ལྡན་གྱི། ཀུན་སློང་གི དོན་དམ་པའི་དགེ་བ་དང་བཞི། དང་པོ་ནི། དད་སོགས་དགེ་བ་བཅུ་གཅིག་ལྟ་བུ་ཡིན་ཏེ། མཚུངས་ལྡན་གྲོགས་ཀྱི་དབང་གིས་དགེ་བར་སྐྱེས་པ་ཙམ་མ་ཡིན་པར། རང་གི་ངང་གི་དགེ་བའི་རང་བཞིན་དུ་གནས་པའི་ཕྱིར། གཉིས་པ་ནི། དད་པ་དང་མཚུངས་པར་ལྡན་པའི་གཙོ་བོ་སེམས་དང༌། ཀུན་འགྲོ་ལྔ་ལྟ་བུ་སྟེ། མཚུངས་ལྡན་གྲོགས་ཀྱི་སྟོབས་ཀྱི་དགེ་བའི་ངོ་བོ་སྐྱེས་པའི་ཕྱིར། གསུམ་པ་ནི། དེ་དག་གིས་ཀུན་ནས་བསླངས་བའི་ལུས་ངག་གི་རིག་བྱེད་ལྟ་བུ། བཞི་པ་ནི། ཆོས་ཉིད་དེ་བཞིན་ཉིད་ལྟ་བུ། དེ་ཡང་དང་པོ་གཉིས་ནི། དགེ་བ་མཚན་ཉིད་པ་ཡིན་ལ། ཕྱི་མ་གཉིས་བཏགས་པ་བ་ཡིན་ཏེ། དགེ་བའི་འབྲས་བུ་དང༌། དེའི་དམིགས་པ་ལ་དེའི་མིང་གིས་བཏགས་ནས་བསྟན་པའི་ཕྱིར། གཉིས་པ་ལ། ལུས་ཀྱི། ངག་གི ཡིད་ཀྱི་དགེ་བ་དང་གསུམ། ༼༤༧༩༽ དང་པོ་ནི། ལུས་ཀྱི་མི་དགེ་བའི་འགལ་ཟླར་གྱུར་པའི་ལུས་ཀྱི་རིག་བྱེད་དང་ལྷན་ཅིག་ཏུ་འཇུག་པའི་དགེ་བ་ལྟ་བུ། དབྱེ་ན། སྲོག་གཅོད་སྤོང་བའི། མ་བྱིན་ལེན་སྤོང་བའི། ལོག་གཡེམ་སྤོང་བའི་དགེ་བ་དང་གསུམ། གཉིས་པ་ནི། ངག་གི་མི་དགེ་བའི་འགལ་ཟླར་གྱུར་པའི་ངག་གི་རིག་བྱེད་དང་ལྷན་ཅིག་ཏུ་འཇུག་པའི་དགེ་བ་ལྟ་བུ། དབྱེ་ན། བདེན་པར་སྨྲ་བ། མཐུན་པར་སྨྲ་བ། སྙན་པ་སྨྲ་བ། ཉོན་མོངས་པ་མེད་པར་སྨྲ་བའི་རིག་བྱེད་དང་ལྷན་ཅིག་ཏུ་འཇུག་པའི་དགེ་བ་དང་བཞི། གསུམ་པ་ནི། ཡིད་དགེ་བ་ལ་གཡོ་བར་བྱེད་པའི་སེམས་པའི་ལས་ལྟ་བུ། དབྱེ་ན། བརྣབ་སེམས་མེད་པའི་སེམས་བྱུང༌། གནོད་སེམས་མེད་པའི། ཡང་དག་པའི་ལྟ་བ་དང་གསུམ།

མི་དགེ་བ་ལ་མཚན་ཉིད་དང་དབྱེ་བ་གཉིས། དང་པོ་ནི། ལུང་དུ་བསྟན་པ་གང་ཞིག རང་གི་རྣམ་སྨིན་གྱི་འབྲས་བུ་ཡིད་དུ་མི་འོང་བ་འབྱིན་པའི་རིགས་གནས། ༼༤༨༠༽ དབྱེ་ན། མིང་ཙམ་མཐུན་པའི། སྒོ་གསུམ་གྱི་སྒོ་ནས་དབྱེ་བ་གཉིས། དང་པོ་ལ། ངོ་བོ་ཉིད་ཀྱི། མཚུངས་ལྡན་གྱི། ཀུན་སློང་གི་དོན་དམ་པའི་མི་དགེ་བ་དང་བཞི། དང་པོ་ནི། ཁོང་ཁྲོ་ཆ་རྟོགས་དང་བཅས་པ་ལྟ་བུ། གཉིས་པ་ནི། ཁོང་ཁྲོ་དང་མཚུངས་པར་ལྡན་པའི་སེམས་སེམས་བྱུང་ལྟ་བུ། གསུམ་པ་ནི། དེས་ཀུན་ནས་བསླངས་པའི་ལུས་ངག་གི་རིག་བྱེད་ལྟ་བུ། བཞི་པ་ནི། འཁོར་བ་ལྟ་བུ། དང་པོ་གཉིས་མཚན་ཉིད་པ། གསུམ་པ་བཏགས་པ་བ། བཞི་པ་ལ་བཏགས་པ་བ་དང༌། མཚན་ཉིད་པ་གཉིས་ཀ་ཡོད། གཉིས་པ་ལ་ལུས་ཀྱི། ངག་གི ཡིད་ཀྱི་མི་དགེ་བ་དང་གསུམ། དང་པོ་ནི། ལུས་ཀྱི་དགེ་བའི་འགལ་ཟླར་གྱུར་པའི་ལུས་ཀྱི་རིག་བྱེད་དང་ལྷན་ཅིག་ཏུ་འཇུག་པའི་མི་དགེ་བ་ལྟ་བུ། དབྱེ་ན། སྲོག་གཅོད་པ། མ་བྱིན་ལེན། ལོག་གཡེམ་གྱི་མི་དགེ་བ་དང་གསུམ། གཉིས་པ་ནི། ངག་གི་ ༼༤༨༡༽ དགེ་བའི་འགལ་ཟླར་གྱུར་པའི་ངག་གི་རིག་བྱེད་དང་ལྷན་ཅིག་ཏུ་འཇུག་པའི་མི་དགེ་བ་ལྟ་བུ། དབྱེ་ན། རྫུན་ཕྲ་མ་ཚིག་རྩུབ་ངག་འཁྱལ་དང་ལྷན་ཅིག་ཏུ་འཇུག་པའི་མི་དགེ་བ་དང་བཞི། གསུམ་པ་ནི། ཡིད་རང་གི་ངང་གིས་མི་དགེ་བ་ལ་སྦྱོར་བར་བྱེད་པའི་སེམས་པའི་ལས་ལམ་ལྟ་བུའོ། །དབྱེ་ན། བརྣབ་སེམས། གནོད་སེམས། ལོག་ལྟ་དང་གསུམ། ལུང་མ་བསྟན་ལ་མཚན་ཉིད་དང༌། དབྱེ་བ་གཉིས། དང་པོ་ནི། དགེ་མི་དགེ་གང་རུང་དུ་ལུང་དུ་བསྟན་དུ་མེད་པའི་ཆོས། དབྱེ་ན། ངོ་བོ་ཉིད་ཀྱི། མཚུངས་ལྡན་གྱི། ཀུན་སློང་གི དོན་དམ་པའི་ལུང་མ་བསྟན་དང་བཞི། དང་པོ་ནི། ཀུན་གཞི་དང༌། ཉོན་ཡིད་ལྟ་བུ། གཉིས་པ་ནི། དེ་དག་དང་མཚུངས་པར་ལྡན་པའི་སེམས་བྱུང་ལྟ་བུ། གསུམ་པ་ནི། དེས་ཀུན་ནས་བསླངས་པའི་ལུས་ངག་གི་རིག་བྱེད་ལྟ་བུ། བཞི་པ་ནི། ནམ་མཁའ་དང་སོ་སོར་རྟགས་མིན་གྱི་འགོག་པ་ལྟ་ ༼༤༨༢༽

བུ། བཞི་ཀའང་ལུང་མ་བསྟན་མཚན་ཉིད་པ་ཡིན་ནོ། །གཉིས་པ་ནི། གཞན་རྣམས་གོ་སླ་ཞིང་ཟག་བཅས་ཀྱི་མཚན་ཉིད། ཟག་པའི་སྒོ་དྲུག་གང་རུང་གིས་བསྡུས་པ། མཚན་གཞི། འཁོར་བ་ལྟ་བུ། ཟག་མེད་ཀྱི་མཚན་ཉིད། དེས་མ་བསྡུས་པ། མཚན་གཞི། འགོག་བདེན། ལམ་བདེན། འདུས་མ་བྱས་མཐའ་དག་གོ །སྒོ་དྲུག་ནི། ཟག་པའི་བདག་ཉིད། ཟག་པས་བཅིངས་པ། ཟག་པ་དང་འབྲེལ་བ། ཟག་པ་དང་རྗེས་སུ་འབྲེལ་བ། ཟག་པ་དང་རྗེས་སུ་མཐུན་པ། ཟག་པའི་རྒྱུ་ལས་བྱུང་བའོ། །བཞི་པ་ནི། ཐེག་ཆེན་དུ་རིགས་སད་པའི་གང་ཟག་གིས་དམིགས་པ་ཉམས་སུ་ལེན་པ་ལ་འཇུག་པའི་དབང་དུ་བྱས་ནས་དམིགས་པ་བཅུ་གཅིག་གི་གོ་རིམ་འདི་ལྟར་དུ་བསྟན་པ་ཡིན་ནོ། །དེ་ཡང་དང་པོར། དགེ་སོགས་གསུམ་འཆད་པའི་རྒྱུ་མཚན་ཡོད་དེ། དེས་ལམ་ཉམས་སུ་ལེན་པའི་ཚེ། བདག་གི་བླང་བྱ་ནི་གང༌། དོར་བྱ་ནི་གང༌། བཏང་སྙོམས་སུ་བཞག་ ༼༤༨༣༽ བྱ་ནི་གང་ཡིན་སྙམ་དུ་སྤྱོད་པར་བྱེད་ལ། དང་པོའི་དབང་དུ་བྱས་ནས་དགེ་བ། གཉིས་པའི་དབང་དུ་བྱས་ནས་མི་དགེ་བ། གསུམ་པའི་དབང་དུ་བྱས་ནས་ལུང་མ་བསྟན་བཞག་པའི་ཕྱིར། དེའི་འོག་ཏུ་འཇིག་རྟེན་དང་འཇིག་རྟེན་ལས་འདས་པའི་ལམ་གཉིས་འཆད་པའི་རྒྱུ་མཚན་ཡོད་དེ། དགེ་བ་བླང་བྱར་ཤེས་པ་ན། དང་པོར་བླང་བྱའི་དབང་དུ་བྱས་ནས་འཇིག་རྟེན་པའི་ལམ། ཕྱི་མ་བླང་བྱའི་དབང་དུ་བྱས་ནས་འཇིག་རྟེན་ལས་འདས་པའི་ལམ་བཞག་པའི་ཕྱིར། དེའི་རྗེས་སུ་ཟག་བཅས་ཟག་མེད་གཉིས་འཆད་པའི་རྒྱུ་མཚན་ཡོད་དེ། འཇིག་རྟེན་ལས་འདས་པའི་ལམ་གྱི་སྤང་བྱ་ངོ་ཤེས་པའི་དབང་དུ་བྱས་ནས་ཟག་བཅས། ལམ་རང་གི་ངོ་བོའི་དབང་དུ་བྱས་ནས་ཟག་མེད་བཞག་པའི་ཕྱིར། དེའི་རྗེས་སུ་འདུས་བྱས་དང་འདུས་མ་བྱས་འཆད་པའི་རྒྱུ་མཚན་ཡོད་དེ། འཇིག་རྟེན་ལས་འདས་པའི་ལམ་རྗེས་ཐོབ་ཀྱིས་འདུས་བྱས་ཀུན་རྫོབ་ཀྱི་བདེན་པ་རྟོགས་པར་བྱེད། ༼༤༨༤༽ མཉམ་བཞག་གིས་འདུས་མ་བྱས་དོན་དམ་པའི་བདེན་པ་རྟོགས་པར་བྱེད་པའི་ཕྱིར། དེའི་འོག་ཏུ་ཐུན་མོང་དང་ཐུན་མོང་མ་ཡིན་པའི་ཡོན་ཏན་གཉིས་འཆད་པའི་རྒྱུ་མཚན་ཡོད་དེ།

ཀུན་རྫོབ་ཀྱི་བདེན་པ་རྟོགས་པ་ལ་བརྟེན་ནས་ཐུན་མོང་བའི་ཡོན་ཏན་འབྱུང༌། དོན་དམ་པའི་བདེན་པ་རྟོགས་པ་ལ་བརྟེན་ནས་ཐུན་མོང་མ་ཡིན་པའི་ཡོན་ཏན་འབྱུང་བའི་ཕྱིར། དགེ་མི་དགེ་ལུང་མ་བསྟན་གསུམ་ཆོས་ཅན། ཐེག་ཆེན་སྒྲུབ་པའི་དམིགས་པ་ཡིན་ཏེ། དེའི་སྒྲོ་འདོགས་གཅོད་པའི་གཞིར་སྐྱེས་པའི་ཆོས་ཡིན་པའི་ཕྱིར། གསུམ་པ་ནི། སེམས་ཅན་ཀུན་མཆོག་ཉིད་སེམས་དང༌། །ཞེས་སྐབས་སུ་གཉིས་ཀྱི་དང་པོ་ཐེག་ཆེན་སྒྲུབ་པའི་ཆེད་དུ་བྱ་བ་ལ། མཚན་ཉིད། དབྱེ་བ། སོ་སོའི་རང་བཞིན། གྲངས་ངེས། གོ་རིམ་དང་ལྔ། དང་པོ་ལ། ཁ་ཅིག ཐེག་ཆེན་སྒྲུབ་པའི་ཐོབ་བྱ་མཐར་ཐུག་ཟེར་ན། ལོངས་སྐུའི་དབུ་སྐྲ་བུང་བ་ལྟར་གནག་ཆོས་ཅན། མཚོན་བྱ་དེར་ཐལ། མཚན་ཉིད་ ༼༤༨༥༽ དེའི་ཕྱིར། སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་ཡིན་པའི་ཕྱིར། འདོད་ན། བླ་ན་མེད་པའི་བྱང་ཆུབ་ཏུ་འགྱུར་རོ། །རང་ལུགས། ཐེག་ཆེན་སྒྲུབ་པའི་ཐོབ་བྱ་མཐར་ཐུག་ཏུ་གྱུར་པའི་བླ་ན་མེད་པའི་བྱང་ཆུབ། དབྱེ་ན། གནས་སྐབས་དང་མཐར་ཐུག་གི་ཐེག་ཆེན་སྒྲུབ་པའི་ཆེད་དུ་བྱ་བ་གཉིས། གསུམ་པ་ལ། དང་པོའི་མཚན་ཉིད། ཐེག་ཆེན་སྒྲུབ་པའི་གནས་སྐབས་ཀྱི་ཐོབ་བྱར་གྱུར་པའི་ཡོན་ཏན། མཚན་གཞི། ཐེག་ཆེན་གྱི་ཚོགས་ལམ་སྐད་ཅིག་གཉིས་པ་ནས་རྒྱུན་མཐའི་བར་གྱི་སྤངས་རྟོགས་ཀྱི་ཡོན་ཏན་ལྟ་བུ། གཉིས་པ་མཐར་ཐུག་ལ། རང་དོན་ཆོས་སྐུ་དང༌། གཞན་དོན་གཟུགས་སྐུ་གཉིས། དང་པོ་ལ། སེམས་ཆེན་པོ། སྤོང་བ་ཆེན་པོ། རྟོགས་པ་ཆེན་པོ་དང་གསུམ། དང་པོའི་མཚན་ཉིད། རང་རྒྱུད་ལྡན་གྱི་གང་ཟག སེམས་ཅན་ཀུན་གྱི་ནང་ནས་མཆོག་ཉིད་དུ་བྱེད་པའི་མཐར་ ༼༤༨༦༽ ཐུག་གི་སེམས་བསྐྱེད། མིང་ཙམ་མཐུན་པའི་སྒོ་ནས་དབྱེ་ན། གནས་སྐབས་དང་མཐར་ཐུག་གི་སེམས་ཆེན་པོ་གཉིས། དང་པོ་ནི། ཐེག་ཆེན་སློབ་པའི་སེམས་བསྐྱེད། གཉིས་པ་ནི། སངས་རྒྱས་སའི་གཙོ་སེམས་མཐའ་དག་གོ །དེ་ལ་དབྱེ་ན། མདོ་ལས། རྡོ་རྗེ་ལྟ་བུའི། བརླབས་པོ་ཆེའི། མི་སྒུལ་བའི།

ཕན་བདེའི། དམིགས་པ་མེད་པའི་སེམས་དང་ལྔ་བཤད། གཉིས་པའི་མཚན་ཉིད། རང་རྒྱུད་ལྡན་གྱི་གང་ཟག་སེམས་ཅན་ཀུན་གྱི་ནང་ནས་མཆོག་ཉིད་དུ་བྱེད་པའི་མཐར་ཐུག་གི་སྤངས་པ། དབྱེ་ན། གནས་སྐབས་དང་མཐར་ཐུག་གི་སྤངས་པ་ཆེན་པོ་གཉིས། དང་པོ་ནི། བྱང་འཕགས་ཀྱི་འགོག་བདེན་ལྟ་བུ། གཉིས་པ་ནི། སངས་རྒྱས་སའི་དེ་ལྟ་བུ། གསུམ་པའི་མཚན་ཉིད། རང་རྒྱུད་ལྡན་གྱི་གང་ཟག་སེམས་ཅན་ཀུན་གྱི་ནང་ནས་མཆོག་ཉིད་དུ་བྱེད་པའི་མཐར་ཐུག་གི་རྟོགས་པ། དབྱེ་ན། གནས་སྐབས་དང་མཐར་ཐུག་གི་རྟོགས་པ་ཆེན་པོ་གཉིས། ༼༤༨༧༽ དང་པོ་ནི། བྱང་འཕགས་ཀྱི་མཁྱེན་པ་ལྟ་བུ། གཉིས་པ་ནི། རྣམ་མཁྱེན་ལྟ་བུ། དེ་ལ་དབྱེ་ན། བརྒྱད་སྟོང་པ་ལས། བྱང་ཆུབ་ཀྱི། ཐམས་ཅད་མཁྱེན་པའི། ཟག་པ་མེད་པའི། མཉམ་པ་མེད་པའི། མི་མཉམ་པ་དང་མཉམ་པའི། ཉན་རང་དང་ཐུན་མོང་མ་ཡིན་པའི་སེམས་དང་དྲུག་བཤད། གལ་ཏེ། རྣམ་མཁྱེན་ཆོས་ཅན། ཁྱོད་རྒྱུད་ལྡན་གྱི་གང་ཟག་དེ་སེམས་ཅན་གྱི་ནང་ཚན་དུ་ཐལ། མཚན་ཉིད་དེ་ཡིན་པའི་ཕྱིར། ཐེག་ཆེན་གྱི་མཐོང་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། གནས་སྐབས་ཀྱི་རྟོགས་པ་ཆེན་པོ་ཡིན་པའི་ཕྱིར། ཞེ་ན། དང་པོ་ལ། རྣམ་མཁྱེན་ཆོས་ཅན། ཁོ་རང་གི་དམ་བཅའ་དེར་ཐལ། ཁྱོད་རྒྱུད་ལྡན་གྱི་གང་ཟག་དེ་སེམས་ཅན་ཀུན་གྱི་ནང་ནས་མཆོག་ཉིད་དུ་གྱུར་པ་ཡིན་པའི་ཕྱིར། གཉིས་པ་ལ། ཐེག་ཆེན་གྱི་མཐོང་ལམ་ཆོས་ཅན། བྱང་ཆུབ་ཆེན་ 

༼༤༨༨༽ པོར་ཐལ། གནས་སྐབས་ཀྱི་དེ་ཡིན་པའི་ཕྱིར། འདོད་ན། ཁྱོད་རྒྱུད་ལྡན་གྱི་གང་ཟག་དེ་བྱང་ཆུབ་དོན་གཉེར་གྱི་གང་ཟག་མ་ཡིན་པར་ཐལ་ལོ། །བཞི་པ་ནི། ཐེག་ཆེན་སྒྲུབ་པའི་ཆེད་དུ་བྱ་བ་ལ་སེམས་ཆེན་པོ་ལ་སོགས་པ་གསུམ་དུ་གྲངས་ངེས་པ་མ་ཡིན་ཏེ། གཞན་དོན་གཟུགས་སྐུ་ཡང་དེ་ཡིན་པའི་ཕྱིར། དེས་ན་འདིར་དངོས་སུ་བསྟན་པའི་ཐེག་ཆེན་སྒྲུབ་པའི་ཆེད་དུ་བྱ་བ་ལ་སེམས་ཆེན་པོ་ལ་སོགས་པ་གསུམ་དུ་འཇོག་པའི་རྒྱུ་མཚན་ཡོད་དེ། དེས་གཞན་གྱི་འགྲན་ཟླ་མེད་པར་མཆོག་ཉིད་དུ་བྱེད་པ། སྤང་བྱ་མི་མཐུན་ཕྱོགས་མ་ལུས་པར་བཅོམ་པ། ཐོབ་བྱ་ཡོན་ཏན་རྫོགས་པར་ཐོབ་པ་གསུམ་དུ་ངེས་ལ། དང་པོའི་དབང་དུ་བྱས་ནས་སེམས། གཉིས་པའི་དབང་དུ་བྱས་ནས་སྤོངས་པ། གསུམ་པའི་དབང་དུ་བྱས་ནས་རྟོགས་པ་ཆེན་པོར་བཞག་པའི་ཕྱིར། དཔེར་ན། རྒྱལ་པོ་གཡུལ་དུ་འཇུག་པའི་ཆེད་དུ་བྱ་བ་ནི། འགྲན་ཟླ་མེད་པར་རང་ཉིད་མཆོག་ཏུ་གྱུར་པ་དང༌། མི་མཐུན་ཕྱོགས་དགྲ་ ༼༤༨༩༽ བོ་མ་ལུས་པར་འཇོམས་པ་དང༌། མཁར་གཞིས་ལ་སོགས་པ་ཡུལ་འཁོར་གྱི་ཁྱད་པར་ཐོབ་པ་གསུམ་དུ་ངེས་པ་བཞིན་ནོ། །འགྲེལ་ཆེན་ལས། དེ་ནི་མི་ཕམ་མགོན་པོས་བསྟན་པ་དང་མཐུན་པར་བྱང་ཆུབ་སེམས་དཔའི་སྒྲུབ་པའི་ཆེད་དུ་བྱ་བ་རྣམ་པ་གསུམ་བསྟན་པ་ཡིན་པར་ཤེས་པར་བྱའོ། །ཞེས་སོ། །ལྔ་པ་ནི། སེམས་ཆེན་པོ་ལ་སོགས་པའི་གོ་རིམ་འདི་ལྟར་འཆད་པའི་རྒྱུ་མཚན་ཡོད་དེ། ཐེག་ཆེན་སྒྲུབ་པའི་ཆེད་དུ་བྱ་བའི་གཙོ་བོ་ནི་གཞན་དོན་ཡིན་པས་དང་པོར་སེམས་ཆེན་པོ་བསྟན། གཞན་དོན་ཕུན་ཚོགས་འགྲུབ་པ་ཡང༌། སྒྲིབ་གཉིས་མ་ལུས་པར་སྤངས་པ་ལ་རག་ལས་པས། དེའི་འོག་ཏུ་སྤོང་བ་ཆེན་པོར་བསྟན། སྤངས་པ་མཐར་ཐུག་ཐོབ་པ་ཡང་རྟོགས་པ་ཕུན་ཚོགས་ཐོབ་པ་ལ་རག་ལས་པས། དེའི་འོག་ཏུ་རྟོགས་པ་ཆེན་པོ་བསྟན་པའི་ཕྱིར། གཉིས་པ་ནི། སེམས་ཆེན་པོ། སྤོང་བ་ཆེན་པོ། རྟོགས་པ་ཆེན་པོ་གསུམ་ཆོས་ཅན། ༼༤༩༠༽ ཐེག་ཆེན་སྒྲུབ་པའི་ཆེད་དུ་བྱ་བ་ཡིན་ཏེ།

ཐེག་ཆེན་སྒྲུབ་པའི་ཐོབ་བྱ་མཐར་ཐུག་དུ་གྱུར་པའི་བླ་ན་མེད་པའི་བྱང་ཆུབ་ཡིན་པའི་ཕྱིར། བཞི་པ་ལ། སྤྱིར་བསྟན་པ་དང༌། སྒྲུབ་པ་སོ་སོ་ལ་འཕྲོས་པའི་དོན་གཉིས། དང་པོ་ནི། དེ་ལྟར་ཇི་ལྟ་བ་བཞིན་དུ། ཞེས་སྐབས་སུ། གཉིས་ཀྱི་དང་པོ། ཐེག་ཆེན་སྒྲུབ་པ་ལ། མཚན་ཉིད། དབྱེ་བ། སོ་སོའི་རང་བཞིན། གྲངས་ངེས། གོ་རིམ་ངེས་པ། ས་མཚམས་དང་དྲུག དང་པོ་ནི། ཁྱད་པར་བཞི་ལྡན་གྱི་བྱང་སེམས་ཀྱི་ཉམས་ལེན། ཁྱད་པར་བཞི་ནི། རྐྱེན་ཐེག་པ་ཆེན་པོར་རིགས་སད་པ་དང༌། ཐེག་ཆེན་སེམས་བསྐྱེད་ལ་གནས་པ། རང་གཞན་གྱི་དོན་སྒྲུབ་པ་ལ་བརྩོན་པ། འབྲས་བུ་བྱང་ཆུབ་ཆེན་པོ་འབྱིན་པར་བྱེད་པ་སྟེ། རྒྱན་ལས། གནས་རྩོམ་འབྲས་བུ་འབྱུང་བ་ཆེ་བདག་ཉིད། །རྒྱལ་སྲས་རྣམས་ཀྱི་སྒྲུབ་པ་ཡིན་པར་འདོད། །རྟག་ཏུ་ལེན་པ་ཆེ་དང་བཟོད་པ་སྟེ། །དོན་ཆེན་ཡང་དག་སྒྲུབ་པའི་བྱ་བ་བྱེད། །ཅེས་སོ། །གཉིས་པ་ལ། ༼༤༩༡༽ ཡུལ་དང༌། ངོ་བོའི་སྒོ་ནས་དབྱེ་བ་གཉིས། དང་པོ་ལ། ཡུལ་མཁྱེན་གསུམ་གྱི་སྒྲུབ་པ་དང༌། ཡུལ་ཅན་སྦྱོར་བཞིའི་དེ་གཉིས། དང་པོའི་མཚན་ཉིད། མཁྱེན་གསུམ་ཐོབ་བྱ་ཐོབ་བྱེད་བླང་དོར་བྱ་བའི་ཡན་ལག་ཏུ་ཐོས་བསམ་གྱིས་སྒྲོ་འདོགས་བཅད་དེ་ཉམས་སུ་ལེན་པའི་སེམས་དཔའི་རྣལ་འབྱོར། དབྱེ་ན། རྣམ་མཁྱེན་ཐོབ་བྱའི་འབྲས་བུར། ལམ་ཤེས་ཐོབ་བྱེད་ཀྱི་རྒྱུར། གཞི་ཤེས་བླང་དོར་བྱ་བའི་ཡན་ལག་ཏུ་ཉམས་སུ་ལེན་པའི་སྒྲུབ་པ་དང་གསུམ། གཉིས་པའི་མཚན་ཉིད། སྦྱོར་བཞི་ཕར་ཕྱིན་དྲུག་ལྡན་དུ་ཉམས་སུ་ལེན་པའི་སེམས་པའི་རྣལ་འབྱོར། དབྱེ་ན། རྣམ་ཀུན་གྱི་སྦྱོར་བ་ཉམས་སུ་ལེན་པའི་སྒྲུབ་པ་སོགས་བཞི། གཉིས་པ་ལ། གོ་ཆའི། འཇུག་པའི། ཚོགས་ཀྱི། ངེས་འབྱུང་སྒྲུབ་པ་དང་བཞི། གསུམ་པ་སོ་སོའི་རང་བཞིན་ལ་བཞི་ལས། དང་པོ་གོ་སྒྲུབ་ལ། མཚན་ཉིད་དང༌། དབྱེ་བ་གཉིས། ༼༤༩༢༽ དང་པོ་ལ། ཁ་ཅིག ཕ་རོལ་ཏུ་ཕྱིན་པ་རེ་རེ་ཡང་ཕར་ཕྱིན་དྲུག་ལྡན་དུ་ཉམས་སུ་ལེན་པའི་བསམ་པའི་བརྩོན་འགྲུས་གཙོ་བོར་གྱུར་པ།

ཟེར་ན། དེ་ཡིན་ན་བརྩོན་འགྲུས་ཡིན་དགོས་པར་ཐལ། དེ་ཡིན་ན་བསམ་པའི་བརྩོན་འགྲུས་གཙོ་བོར་གྱུར་པ་ཡིན་དགོས་པའི་ཕྱིར། རང་ལུགས། ཕར་ཕྱིན་རེ་རེ་ཡང་ཕར་ཕྱིན་དྲུག་ལྡན་དུ་ཉམས་སུ་ལེན་པའི་སེམས་དཔའི་རྣལ་འབྱོར། དབྱེ་ན། སྦྱིན་པ། ཚུལ་ཁྲིམས། བཟོད་པ། བརྩོན་འགྲུས། བསམ་གཏན། ཤེས་རབ་ཀྱི་ཕར་ཕྱིན་གྱི་གོ་སྒྲུབ་དང་དྲུག དང་པོའི་མཚན་ཉིད། སྦྱིན་པའི་ཕར་ཕྱིན་ཕར་ཕྱིན་དྲུག་ལྡན་དུ་ཉམས་སུ་ལེན་པའི་སེམས་དཔའི་རྣལ་འབྱོར། དབྱེ་ན། སྦྱིན་པའི་ཕར་ཕྱིན་གྱིས་སྦྱིན་པའི་གོ་སྒྲུབ་ནས། སྦྱིན་པའི་ཕར་ཕྱིན་གྱི་ཤེས་རབ་གྱི་གོ་སྒྲུབ་ཀྱི་བར་དྲུག དང་པོའི་མཚན་ཉིད། སྦྱིན་པའི་དེའི་གོ་སྒྲུབ་གང་ཞིག སྦྱིན་པ་ལ་སྤྱོད་པའི་གནས་སྐབས་སུ། སྦྱིན་པ་ཉིད་ཆོས་གསུམ་ལྡན་ ༼༤༩༣༽ དུ་ཉམས་སུ་ལེན་པའི་སེམས་དཔའི་རྣལ་འབྱོར། གཉིས་པའི་མཚན་ཉིད། དེ་གང་ཞིག སྦྱིན་པ་ལ་སྤྱོད་པའི་གནས་སྐབས་སུ། གཞན་ལ་གནོད་འཚེ་སྤོང་བའི་ཚུལ་ཁྲིམས་ཆོས་གསུམ་ལྡན་གྱི་ཚུལ་དུ་ཉམས་སུ་ལེན་པའི་སེམས་དཔའི་རྣལ་འབྱོར། ཆོས་གསུམ་ནི། སྦྱོར་བ་རྣམ་མཁྱེན་ཡིད་བྱེད་དང་ལྡན་པ། དངོས་གཞི་འཁོར་གསུམ་དུ་མི་དམིགས་པ། རྗེས་དགེ་རྩ་བླ་མེད་བྱང་ཆུབ་ཏུ་བསྔོ་བའོ། །དེས་ལྷག་མ་རྣམས་ལ་འགྲེ། གཉིས་པ་འཇུག་སྒྲུབ་ལ། མཚན་ཉིད་དང༌། དབྱེ་བ་གཉིས། དང་པོ་ལ། ཁ་ཅིག རང་གི་འཇུག་ཡུལ་དུ་གྱུར་པའི་ཐེག་ཆེན་ཉམས་སུ་ལེན་པའི་སྦྱོར་བའི་བརྩོན་འགྲུས་གཙོ་བོར་གྱུར་པ་དང༌། རང་གི་འཇུག་ཡུལ་དུ་གྱུར་པའི་ཐེག་ཆེན་ཉམས་སུ་ལེན་པའི་སྦྱོར་བའི་བརྩོན་འགྲུས་གྱིས་ཟིན་པའི་སེམས་དཔའི་རྣལ་འབྱོར། ཟེར། དང་པོ་ལ། དེ་ཡིན་ན། བརྩོན་འགྲུས་ཡིན་པས་ཁྱབ་པར་ཐལ་བ་ ༼༤༩༤༽ དང༌། གཉིས་པ་ལ། རྣམ་མཁྱེན་གཙོ་བོར་ཉམས་སུ་ལེན་པའི་བྱང་སེམས་ཚོགས་ལམ་པའི་རྒྱུད་ཀྱི་བརྩོན་འགྲུས་ཀྱིས་མ་ངེས། རང་ལུགས། རང་གི་འཇུག་ཡུལ་དུ་གྱུར་པའི་ཐེག་ཆེན་གཙོ་བོར་ཉམས་སུ་ལེན་པའི་ཐེག་ཆེན་གྱི་སྦྱོར་ལམ་དྲོད་ཡན་ཆད་ཀྱིས་བསྡུས་པའི་སེམས་དཔའི་རྣལ་འབྱོར།

མཚན་གཞི་ཐེག་ཆེན་གྱི་སྦྱོར་ལམ་དྲོད་ནས་ས་བཅུ་རྒྱུན་མཐའི་བར་གྱི་མཁྱེན་པ་རྣམས་སོ། །དབྱེ་ན། བསམ་གཏན་གཟུགས་མེད་ལ་འཇུག་པའི་སྒྲུབ་པ། སྦྱིན་སོགས་ལ། ལམ་ལ། བྱམས་སོགས་ཚད་མེད་ལ། དམིགས་པ་མེད་པའི་ཐེག་ཆེན་ལ། འཁོར་གསུམ་རྣམ་དག་གི་ཐེག་ཆེན་ལ། ཆེད་དུ་བྱ་བ་ལ། མངོན་པར་ཤེས་པ་ལ། རྣམ་ཀུན་མཁྱེན་ཉིད་ལ་འཇུག་པའི་སྒྲུབ་པ་དང་དགུའོ། །དང་པོའི་མཚན་ཉིད། འཇུག་སྒྲུབ་གང་ཞིག བསམ་གཏན་གཟུགས་མེད་ཀྱིས་བསྡུས་པའི་ཐེག་ཆེན་སྦྱོར་བའི་བརྩོན་འགྲུས་དང་ལྡན་པའི་སྒོ་ནས་ ༼༤༩༥༽ ཉམས་སུ་ལེན་པའི་སེམས་དཔའི་རྣལ་འབྱོར། ལྷག་མ་རྣམས་ལ་འགྲེ། དེ་ཡང་བསྡུ་ན། འབྲས་བུའི་ཐེག་ཆེན་ཉམས་སུ་ལེན་པའི། སྒྲུབ་པ་དང༌། རྒྱུའི་དེ་གཉིས་སུ་འདུས། དང་པོ་ནི། ཆེད་དུ་བྱ་བ་ལ་འཇུག་པའི་སྒྲུབ་པ་དང༌། རྣམ་མཁྱེན་ལ་འཇུག་པའི་སྒྲུབ་པ་ལྟ་བུའོ། །གཉིས་པ་ནི། ལྷག་མ་རྣམས་སོ། །གསུམ་པ་ཚོགས་སྒྲུབ་ལ། མཚན་ཉིད་དང༌། དབྱེ་བ་གཉིས། དང་པོ་ལ། ཁ་ཅིག བྱང་ཆུབ་ཆེན་པོ་འབྱིན་པར་བྱེད་པའི་སེམས་དཔའི་རྣལ་འབྱོར་དང༌། བྱང་ཆུབ་ཆེན་པོ་དངོས་སུ་འབྱིན་པའི་སེམས་དཔའི་རྣལ་འབྱོར་དང༌། ཚོགས་གཉིས་ཀྱི་དཔུང་རྒྱ་ཆེན་པོ་བསོག་པར་བྱེད་པའི་སེམས་དཔའི་རྣལ་འབྱོར་ཟེར། དང་པོ་ལ། ཐེག་ཆེན་གྱི་ཚོགས་ལམ་གྱིས་མ་ངེས། གཉིས་པ་ལ། ཐེག་ཆེན་གྱི་སྦྱོར་ལམ་ཆོས་མཆོག་ཆེན་པོ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། ཐེག་ཆེན་ ༼༤༩༦༽ གྱི་མཐོང་ལམ་བྱང་ཆུབ་ཆེན་པོར་འགྱུར། གསུམ་པ་ལ། བསོད་ནམས་དང་ཡེ་ཤེས་ཀྱི་ཚོགས་གཉིས་དངོས་སུ་བསོགས་པ་ལ་བརྩོན་བཞིན་པའི་ཐེག་ཆེན་གྱི་སྦྱོར་ལམ་དྲོད་ཀྱིས་མ་ངེས། རང་ལུགས། ཟབ་པ་དང་རྒྱ་ཆེ་བ་ལ་སྤྲོ་བའི་སྒོ་ནས་ཚོགས་གཉིས་ཀྱི་དཔུང་རྒྱ་ཆེན་པོ་བསོག་པར་བྱེད་ཅིང་རང་གི་དངོས་འབྲས་ཐེག་ཆེན་གྱི་འཕགས་ལམ་དངོས་སུ་འབྱིན་པའི་སེམས་དཔའི་རྣལ་འབྱོར། མཚན་གཞི། ཐེག་ཆེན་གྱི་སྦྱོར་ལམ་ཆོས་མཆོག་སྐད་ཅིག་ཐ་མ་ནས་རྒྱུན་མཐའི་བར་གྱི་མཁྱེན་པ་ལྟ་བུ།

དབྱེ་ན། སྙིང་རྗེ་ཆེན་པོའི་ཚོགས་སྒྲུབ། སྦྱིན་པ་ནས་ཤེས་རབ་ཀྱི་བར་དྲུག ཞི་གནས་ཀྱི། ལྷག་མཐོང་གི ཞི་ལྷག་ཟུང་འབྲེལ་གྱི། ཐབས་ལ་མཁས་པའི། ཡེ་ཤེས་ཀྱི། བསོད་ནམས་ཀྱི། ལམ་གྱི། གཟུངས་ཀྱི། སའི། གཉེན་པོའི་ཚོགས་སྒྲུབ་དང་བཅུ་བདུན། བསྡུ་ན། འདས་ལམ་གྱི་ངོ་བོར་གྱུར་པའི་ཚོགས་སྒྲུབ་དང༌། འཇིག་རྟེན་པ་དང་ ༼༤༩༧༽ ཐུན་མོང་བའི་དེ་གཉིས་སུ་འདུས། དང་པོ་ནི། ས་དང༌། གཉེན་པོའི་ཚོགས་སྒྲུབ་ལྟ་བུ། གཉིས་པ་ནི། དང་པོ་བཅོ་ལྔ་ལྟ་བུ། བཞི་པ་ངེས་འབྱུང་སྒྲུབ་པ་ལ། མཚན་ཉིད་དང༌། དབྱེ་བ་གཉིས། དང་པོ་ལ། ཁ་ཅིག རང་གི་ངེས་པར་འབྱུང་ས་བརྒྱད་པོ་གང་རུང་གདོན་མི་ཟ་བར་འབྱིན་པའི་སེམས་དཔའི་རྣལ་འབྱོར་དང༌། དེ་དངོས་སུ་འབྱིན་པའི་སེམས་དཔའི་རྣལ་འབྱོར་ཟེར། དང་པོ་ལ། ཐེག་ཆེན་གྱི་ཚོགས་ལམ་གྱིས་མ་ངེས། གཉིས་པ་ལ། ས་བརྒྱད་པའི་ཡེ་ཤེས་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། དག་སའི་ཡེ་ཤེས་ཡིན་པའི་ཕྱིར། འདོད་ན། ལམ་གྱི་ཡུལ་ཅན་གྱི་ངེས་འབྱུང་དང༌། རྣམ་ཀུན་མཁྱེན་ཉིད་ཀྱི་ངེས་འབྱུང་གང་རུང་དངོས་སུ་འབྱིན་བྱེད་དུ་ཐལ། དེ་ཡང་འདོད་ན། རྒྱུན་མཐའི་ཡེ་ཤེས་དང༌། རྣམ་མཁྱེན་གང་རུང་གི་དངོས་རྒྱུར་ཐལ་ལོ། །རང་ལུགས། རང་གི་ངེས་པར་འབྱུང་ ༼༤༩༨༽ ས་བརྒྱད་པོ་གང་རུང་གདོན་མི་ཟ་བར་འབྱིན་པར་བྱེད་པའི་དག་སའི་རྣལ་འབྱོར། མཚན་གཞི། དག་པ་ས་གསུམ་ལྟ་བུ། དབྱེ་ན། ཆེད་དུ་བྱ་བའི་མཉམ་པ་ཉིད་ཀྱི། སེམས་ཅན་དོན་བྱེད་ཀྱི། འབད་མེད་ལྷུན་གྲུབ་ཀྱི། མཐའ་གཉིས་ལས་འདས་པའི། ཐེག་པ་གསུམ་གྱི་དོན་ཐོབ་པའི་རྣམ་ཀུན་མཁྱེན་ཉིད་ཀྱི། ལམ་གྱི་ཡུལ་ཅན་གྱི་ངེས་འབྱུང་སྒྲུབ་པ་དང་བརྒྱད་དོ། །དེ་ཡང་བསྡུ་ན། གནས་གང་དུ་ངེས་པར་འབྱུང་བ་དང༌། ཚུལ་ཇི་ལྟར་དུ་ངེས་པར་འབྱུང་བ་གཉིས་སུ་འདུས། དང་པོ་ལ། མི་སློབ་ལམ་མཐར་ཐུག་དུ་ངེས་པར་འབྱུང་བའི་དབང་དུ་བྱས་ནས། རྣམ་ཀུན་མཁྱེན་ཉིད་ཀྱི་ངེས་འབྱུང་སྒྲུབ་པ། སློབ་ལམ་མཐར་ཐུག་དུ་ངེས་པར་འབྱུང་བའི་དབང་དུ་བྱས་ནས་ལམ་གྱི་ཡུལ་ཅན་གྱི་ངེས་འབྱུང་སྒྲུབ་པ་བཞག

གཉིས་པའི་དབང་དུ་བྱས་ནས་ལྷག་མ་དྲུག་བཞག་པ་ཡིན་ནོ། །དེས་ན་འདི་ལ་ངེས་པར་འབྱུང་བ་ཡིན་ལ། ངེས་འབྱུང་སྒྲུབ་པ་མ་ཡིན་པའི་མུ། ངེས་འབྱུང་སྒྲུབ་པ་ཡིན་པ་ལ། ངེས་ ༼༤༩༩༽ པར་འབྱུང་བ་མ་ཡིན་པའི་མུ། གཉིས་ཀ་ཡིན་པའི་མུ། གཉིས་ཀ་མ་ཡིན་པའི་མུ་དང་བཞི། དང་པོ་ནི། རྣམ་མཁྱེན་ལྟ་བུ། གཉིས་པ་ནི། ས་བརྒྱད་པ་ནས་རྒྱུན་མཐའི་སྔ་ལོགས་ཀྱི་བར་གྱི་མཁྱེན་པ་ལྟ་བུ། གསུམ་པ་ནི། རྒྱུན་མཐའི་ཡེ་ཤེས་ལྟ་བུ། བཞི་པ་ནི། མ་དག་ས་ལྟ་བུའོ། །བཞི་པ་ལ། སྤང་བྱ་སྤོང་བའི། ཐོབ་བྱ་ཐོབ་པའི་དབང་དུ་བྱས་པའི་གྲངས་ངེས་གཉིས། དང་པོ་ནི། བྱང་ཆུབ་སེམས་དཔས་སྤང་བྱ་སྒྲིབ་གཉིས་སྤོང་བའི་དབང་དུ་བྱས་ནས་ཐེག་ཆེན་གྱི་སྒྲུབ་པ་ལ་བཞིར་བཞག་སྟེ། སྒྲིབ་གཉིས་ཀྱི་དགྲ་ལས་རྒྱལ་བར་བྱེད་པའི་བྱང་ཆུབ་སེམས་དཔས་དང་པོར་སྒྲིབ་གཉིས་སྤོང་ཕྱིར་དུ་བསམ་པས་གོ་ཆ་གྱོན། དེ་ནས་སྒྲིབ་གཉིས་སྤོང་བའི་ཕྱིར་སྦྱོར་བས་གཡུལ་དུ་འཇུག དེ་ནས་སྒྲིབ་གཉིས་ཀྱི་གཉེན་པོ་ཚོགས་གཉིས་ཀྱི་དཔུང་རྒྱ་ཆེན་པོ་བསགས་ཏེ། གཉེན་པོ་ལ་གོམས་པར་བྱས་པས་སྒྲིབ་པ་ཀུན་ལས་རྒྱལ་བའི་ཡོན་ཏན་ལ་དབང་ ༼༥༠༠༽ འབྱོར་བའི་ཕྱིར། དཔེར་ན། དགྲ་འདུལ་བའི་ཐབས་ལ་མཁས་པའི་དམག་དཔོན་གྱིས། གོ་ཆ་གྱོན་པ་དང༌། གཡུལ་དུ་འཇུག་པ་དང༌། སྡེ་སྲིད་ཀྱི་དཔའ་བོའི་དཔུང་རྒྱ་ཆེན་པོ་བསགས་པའི་བྱེད་པས་ཕ་རོལ་གྱི་དགྲའི་སྡེ་བཅོམ་ནས་རྒྱལ་སྲིད་ལ་དབང་འབྱོར་བར་བྱེད་པ་བཞིན་ནོ། །གཉིས་པ་ནི། བྱང་ཆུབ་སེམས་དཔས་ཐོབ་བྱའི་འབྲས་བུ་མངོན་དུ་བྱེད་པའི་དབང་དུ་བྱས་ནས་ཐེག་ཆེན་གྱི་སྒྲུབ་པ་ལ་བཞིར་བཞག་སྟེ། བྱང་ཆུབ་སེམས་དཔས་ཐོབ་བྱའི་འབྲས་བུ་ཕུན་སུམ་ཚོགས་པ་ཐོབ་པར་བྱ་བའི་ཕྱིར་དུ་དང་པོར་བསམ་པས་གོ་ཆ་གྱོན། དེ་དང་མཐུན་པར་ལམ་ཉམས་སུ་ལེན་པ་ལ་འཇུག དེའི་རྗེས་སུ་ཚོགས་གཉིས་ཀྱི་དཔུང་རྒྱ་ཆེན་པོ་བསོག་པར་བྱེད། དེ་དང་མཐུན་པར་སྤང་བྱ་ལ་ངེས་པར་འབྱུང་བའི་ལམ་ཉམས་སུ་བླངས་པས་ཇི་ལྟར་འདོད་པའི་དོན་ཐོབ་པར་བྱེད་ནུས་པའི་ཕྱིར།

ལྔ་པ་ནི། རྒྱུ་འབྲས་དོན་གྱི་གོ་རིམ་ཡིན་ཏེ། སྔ་མ་སྔ་མ་ལས་ཕྱི་མ་ཕྱི་མ་འབྱུང་བའི་ཕྱིར། དྲུག་པ་ལ། ཁ་ཅིག ༼༥༠༡༽ སྒྲུབ་པ་བཞིའི་ས་མཚམས། རིམ་བཞིན། སྦྱོར་ལམ། མཐོང་ལམ། སྒོམ་ལམ། ཁྱད་པར་གྱི་ལམ་ནས་ཡོད་དེ། འདིར་སྦྱོར་བ་དང༌། མཐོང་བ་དང༌། སྒོམ་པ་དང༌། ཁྱད་པར་གྱི་ལམ་ཞེས་གསུངས་པའི་ཕྱིར་ཟེར། ཐེག་ཆེན་ཚོགས་ལམ་པའི་རྒྱུད་ལ། ཐེག་ཆེན་གྱི་སྒྲུབ་པ་མེད་པར་ཐལ། དེའི་རྒྱུད་ལ་དེ་བཞི་པོ་གང་རུང་མེད་པའི་ཕྱིར། བྱང་སེམས་སྦྱོར་ལམ་པའི་རྒྱུད་ལ་སྦྱོར་བའི་བརྩོན་འགྲུས་ཀྱི་སྒོ་ནས་ཐེག་ཆེན་གྱི་ལམ་ཉམས་སུ་ལེན་པའི་སྒྲུབ་པ་མེད་པར་ཐལ་བ་དང༌། ཐེག་ཆེན་མཐོང་ལམ་པའི་རྒྱུད་ལ་རང་འབྲས་འཕགས་ལམ་གྱི་དངོས་རྒྱུ་བྱེད་པའི་སྒོ་ནས་ཚོགས་གཉིས་བསགས་པའི་ཉམས་ལེན་མེད་པར་ཐལ་བའི་སྐྱོན་གནས་སོ། །ཁ་ཅིག དེ་གཙོ་ཆེ་བའི་དབང་དུ་བྱས་པའི་ས་མཚམས་ཡིན་ཅིང༌། དེ་ཡང་གོ་སྒྲུབ་སྦྱོར་ལམ་ནས་གཙོ་ཆེ་སྟེ། སྦྱོར་ལམ་དུ་ཐོབ་པ་ཙམ་ཚོགས་ལམ་དུ་མ་ཐོབ་པའི་ཕྱིར་ཟེར། གོ་ ༼༥༠༢༽ སྒྲུབ་སྒོམ་ལམ་དུ་གཙོ་ཆེ་བར་ཐལ། སྒོམ་ལམ་དུ་ཐོབ་པ་ཙམ་ལམ་འོག་མར་མ་ཐོབ་པའི་ཕྱིར། རང་ལུགས། སྦྱོར་བ་དང་ཞེས་པའི་སྐབས་ནས་བསྟན་པའི་སྦྱོར་བ་ལ་མཐོང་ལམ་ལ་རྒྱུད་ནས་སྦྱོར་བ་དང༌། ཉེ་བར་སྦྱོར་བ། མངོན་སུམ་དུ་སྦྱོར་བ་གསུམ་ཡོད་ལ། དང་པོ་ཚོགས་ལམ་ཡིན་ཅིང༌། དེ་ན་གོ་སྒྲུབ་ཡོད། གཉིས་པ་སྦྱོར་ལམ་ཡིན་ཅིང༌། དེ་ན་འཇུག་སྒྲུབ་ཡོད། གསུམ་པ་ཆོས་མཆོག་ཆེན་པོ་ཡིན་ལ། དེ་ན་ཚོགས་སྒྲུབ་དང་པོ་བཅོ་ལྔ་ཡོད། ཚོགས་སྒྲུབ་ཕྱི་མ་གཉིས་ནི། མཐོང་བསྒོམ་གྱིས་བསྡུས། འདིའི་ཁྱད་པར་གྱི་ལམ། ལོ་ཆེན་ནི། རྒྱུན་མཐའ་དང་དེའི་སྔ་ལོགས་ཀྱི་མཁྱེན་པ་ཁོ་ན་ལ་བཞེད། ཊཱི་ཀའི་ལུགས་ལ། དག་སའི་ཡེ་ཤེས་ཡིན་ལ། དེ་ན་ངེས་འབྱུང་བསྒྲུབ་པའི་ས་མཚམས་ཡོད་པ་ནི། སློབ་དཔོན་གྱི་དགོངས་པ་མཐར་ཐུག་ཡིན་ཏེ། འགྲེལ་ཆེན་ལས། དེ་ལ་འཕགས་པ་ཐོགས་མེད་ཀྱིས་གོ་ཆ་དང༌།

འཇུག་པའི་སྒྲུབ་པ་ལ་ནི་གོ་ ༼༥༠༣༽ རིམ་བཞིན་དུ་གཅིག་ནས་གཅིག་ཏུ་བརྒྱུད་པ་དང༌། མངོན་དུ་སྦྱོར་བའི་རང་བཞིན་གྱི་ཚོགས་དང༌། མོས་པ་སྤྱོད་པའི་སས་བསྡུས་པ་ཡིན་ནོ། །ཚོགས་ཀྱི་སྒྲུབ་པ་ནི་བརྩེ་བ་ནས་བརྩམ་སྟེ། གཟུངས་ཀྱི་བར་གྱིས་མངོན་སུམ་དུ་སྦྱོར་བའི་ལམ་གྱི་རང་བཞིན་ཆོས་ཀྱི་མཆོག་ཆེན་པོས་བསྡུས་པ་ཡིན་ནོ། །ས་དང་པོ་རབ་ཏུ་དགའ་བའི་རང་བཞིན། མཐོང་བའི་ལམ་གྱི་བདག་ཉིད་ཅན་ནི་ཚོགས་ཀྱི་སྒྲུབ་པ་ཡིན་ནོ། །བསྒོམ་པའི་ལམ་གྱི་རང་བཞིན་ས་གཉིས་པ་ལ་སོགས་པའི་རང་གི་ངོ་བོ་གཉེན་པོའི་ཕྱོགས་ཀྱི་བདག་ཉིད་ཅན་ཡང་ཚོགས་ཀྱི་སྒྲུབ་པ་ཡིན་པས་ལམ་གཉིས་ཀའི་སྤྱོད་ཡུལ་ཅན་ཡིན་ནོ། །ངེས་པར་འབྱུང་བའི་སྒྲུབ་པ་ནི། བསྒོམ་པའི་ལམ་ལ་བརྟེན་པ་ཡིན་ནོ། །ཞེས་བཤད་དོ། །ཞེས་གསུངས་པའི་ཕྱིར། གཉིས་པ་ནི། ཤེས་བྱ་ཆོས་ཅན། སྒྲུབ་པ་བཞིའི་ས་མཚམས་སོ་སོར་ངེས་པ་ཡིན་ཏེ། གོ་སྒྲུབ་ཚོགས་ལམ། འཇུག་སྒྲུབ་ 

༼༥༠༤༽ སྦྱོར་ལམ་དྲོད། ཚོགས་སྒྲུབ་ཆོས་མཆོག་སྐད་ཅིག་ཐ་མ། ངེས་འབྱུང་སྒྲུབ་པ་ས་བརྒྱད་པ་ནས་རྒྱུན་མཐའི་བར་དུ་ཡོད་པའི་ཕྱིར། གཉིས་པ་ལ། གོ་སྒྲུབ། འཇུག་སྒྲུབ། ཚོགས་ཀྱི་སྒྲུབ་པ་ལ་འཕྲོས་པའི་དོན་དང་གསུམ། དང་པོ་ནི། དེ་དག་སོ་སོར་སྦྱིན་ལ་སོགས། །ཞེས་སྐབས་སུ། གཉིས་ཀྱི་དང་པོ། ཡུལ་ཅན་གོ་སྒྲུབ་དང༌། ཡུལ་ཕ་རོལ་ཏུ་ཕྱིན་པ་དྲུག་དང་པོ་གོང་དུ་བཤད་ཟིན། གཉིས་པ་ལ། སོ་སོའི་ངོ་བོ། སྒྲ་དོན། གྲངས་ངེས། གོ་རིམ། ཉམས་སུ་བླངས་པའི་འབྲས་བུའོ། །དང་པོ་ལ། རྒྱན་ལས་བཤད་ཚུལ་དང༌། སློབ་དཔོན་གྱི་དགོངས་པའོ། །དང་པོ་ནི། ཁྱད་ཆོས་བཞི་ལྡན་གྱི་གཏོང་བའི་སེམས་པ་མཚུངས་ལྡན་དང་བཅས་པའོ། །སྦྱིན་པའི་ཕར་ཕྱིན་གྱི་མཚན་ཉིད་ཡིན་པ་ནས། ཁྱད་ཆོས་བཞི་ལྡན་གྱི་ཆོས་རབ་ཏུ་རྣམ་འབྱེད་ཀྱི་ཤེས་རབ་མཚུངས་ལྡན་དང་བཅས་པ། ཤེས་རབ་ཀྱི་ཕར་ཕྱིན་གྱི་མཚན་ཉིད། ༼༥༠༥༽ ཁྱད་ཆོས་བཞི་ནི། མི་མཐུན་ཕྱོགས་སེར་སྣ་སོགས་དང་བྲལ་བ། གྲོགས་སྟོང་ཉིད་མངོན་སུམ་དུ་རྟོགས་པའི་མི་རྟོག་ཡེ་ཤེས་དང་ལྡན་པ། བྱེད་ལས་གཞན་གྱི་འདོད་དོན་རྫོགས་པར་བྱེད་པ། གདུལ་བྱ་རྣམས་ཐེག་པ་གསུམ་གྱི་བྱང་ཆུབ་ཏུ་སྨིན་པར་བྱེད་པ་ཡིན་ཏེ། རྒྱན་ལས། སྦྱིན་པ་མི་མཐུན་ཕྱོགས་ཉམས་དང༌། །རྣམ་པར་མི་རྟོག་ཡེ་ཤེས་ལྡན། །འདོད་པ་ཐམས་ཅད་ཡོངས་རྫོགས་བྱེད། །སེམས་ཅན་རྣམ་སྨིན་བྱེད་རྣམས་གསུམ། །དེ་བཞིན་དུ་ལྷག་མ་རྣམས་ལའང་བཤད་དེ། གཉིས་པ། སློབ་དཔོན་གྱི་ལུགས་ནི། དྲུག་ཀའང་སངས་རྒྱས་ཀྱི་ས་ཁོ་ནར་འཇོག་དགོས་ཏེ། ཤེར་ཕྱིན་སངས་རྒྱས་ཀྱི་ས་ཁོ་ནར་བཤད་ཅིང༌། རྒྱུ་མཚན་གཞན་རྣམས་ལའང་མཚུངས་པའི་ཕྱིར། དང་པོའི་མཚན་ཉིད། སྲིད་ཞི་ཕ་རོལ་ཏུ་སོན་པ་མཐར་ཐུག་པའི་གཏོང་བའི་སེམས་པ་མཚུངས་ལྡན་དང་བཅས་པ། དབྱེ་ན། རྒྱུའི་སྦྱིན་པའི་ཕ་རོལ་ཏུ་ཕྱིན་ ༼༥༠༦༽ པ་དང༌། འབྲས་བུའི་དེ་གཉིས། སྦྱིན་པ་ཙམ་ལ་དབྱེ་ན། ཟང་ཟིང༌། ཆོས། མི་འཇིག་པ། བྱམས་པའི་སྦྱིན་པ་དང་བཞི།

གཉིས་པའི་མཚན་ཉིད། སྲིད་ཞིའི་ཕ་རོལ་ཏུ་སོན་པ་མཐར་ཐུག་པའི་སྤོང་བའི་སེམས་པ་མཚུངས་ལྡན་དང་བཅས་པ། དབྱེ་ན། དགེ་བ་ཆོས་སྡུད་ཀྱི། སེམས་ཅན་དོན་བྱེད། ཉེས་སྤྱོད་སྡོམ་པའི་ཚུལ་ཁྲིམས་དང་གསུམ། གསུམ་པའི་མཚན་ཉིད། སྲིད་ཞིའི་ཕ་རོལ་ཏུ་སོན་པ་མཐར་ཐུག་པའི་མི་འཁྲུག་པའི་སེམས་པ་མཚུངས་ལྡན་དང་བཅས་པ། དབྱེ་ན། སྡུག་བསྔལ་དང་ལེན། གནོད་པ་ལ་ཇི་མི་ཉམས་པ། ཆོས་ལ་ངེས་རྟོག་གི་བཟོད་པ་དང་གསུམ། བཞི་པའི་མཚན་ཉིད། སྲིད་ཞིའི་ཕ་རོལ་ཏུ་སོན་པ་མཐར་ཐུག་པའི་དགེ་བ་ལ་སྤྲོ་བའི་བརྩོན་འགྲུས་མཚུངས་ལྡན་དང་བཅས་པ། དབྱེ་ན། གོ་ཆ། སྦྱོར་བ། མི་ལྡོག་པའི་བརྩོན་འགྲུས་དང་གསུམ། ལྔ་པའི་མཚན་ཉིད། སྲིད་ཞིའི་ཕ་རོལ་ཏུ་སོན་པ་མཐར་ཐུག་པའི་དམིགས་པ་ལ་སེམས་རྩེ་ ༼༥༠༧༽ གཅིག་ཏུ་གནས་པའི་ཏིང་ངེ་འཛིན་མཚུངས་ལྡན་དང་བཅས་པ། དབྱེ་ན། མཐོང་ཆོས་ལ་བདེ་བར་གནས་པའི། ཡོན་ཏན་ཁྱད་པར་ཅན་སྒྲུབ་པའི། སེམས་ཅན་དོན་བྱེད་ཀྱི་བསམ་གཏན་དང་གསུམ། དྲུག་པའི་མཚན་ཉིད། སྲིད་ཞིའི་ཕ་རོལ་ཏུ་སོན་པ་མཐར་ཐུག་པའི་ཆོས་རབ་ཏུ་རྣམ་འབྱེད་ཀྱི་ཤེས་རབ་མཚུངས་ལྡན་དང་བཅས་པ། དབྱེ་ན། ཐོས་བསམ་སྒོམ་གསུམ་གྱི་ཤེས་རབ་གསུམ། གསུམ་པ་ནི། དབུལ་བ་འདོར་བའི་དོན་གྱིས་ན་སྦྱིན་པ། ཉོན་མོངས་པའི་ཚ་གདུང་བསིལ་བས་ན་ཚུལ་ཁྲིམས། ཁོང་ཁྲོ་ལ་བཟོད་པས་ན་བཟོད་པ། འབྲས་བུ་ལ་སྦྱོར་བས་ན་བརྩོན་འགྲུས། ཡིད་རྩེ་གཅིག་ཏུ་འཛིན་པས་ན་བསམ་གཏན། དོན་དམ་པའི་གནས་ལུགས་ཤེས་པར་བྱེད་པས་ན་ཤེས་རབ་ཅེས་བྱ་སྟེ། རྒྱན་ལས། དབུལ་བ་འདོར་བར་བྱེད་པ་དང༌། །བསིལ་བ་ཐོབ་དང་ཁྲོ་བཟོད་དང༌། །མཆོག་སྦྱོར་བ་དང་ཡིད་འཛིན་དང༌། །དོན་དམ་ཤེས་པའི་ ༼༥༠༨༽ ཕྱིར་བཤད་དོ། །གཉིས་པ་ལ། སྒྲུབ་བྱ་ལ་ལྟོས་པའི། དོན་གཉིས་ལ་ལྟོས་པའི། བསླབ་པ་གསུམ་ལ་ལྟོས་པའི་གྲངས་ངེས་དང་གསུམ། དང་པོ་ནི། སྒྲུབ་བྱ་མངོན་མཐོ་དང་ངེས་ལེགས་སྒྲུབ་པའི་དབང་དུ་བྱས་ནས་ཕ་རོལ་ཏུ་ཕྱིན་པ་དྲུག་བཞག་སྟེ།

མངོན་མཐོ་སྒྲུབ་པའི་དབང་དུ་བྱས་ནས་དང་པོ་གསུམ། ངེས་ལེགས་སྒྲུབ་པའི་དབང་དུ་བྱས་ནས་ཕྱི་མ་གཉིས། དེ་གཉིས་མཐར་ཕྱིན་པའི་དབང་དུ་བྱས་ནས་བརྩོན་འགྲུས་བཞག་པའི་ཕྱིར། དང་པོ་ཡིན་ཏེ། མངོན་མཐོ་ལ། ལོངས་སྤྱོད། ལུས། འཁོར་ཕུན་སུམ་ཚོགས་པ་གསུམ་ཡོད་ལ། དང་པོ་སྒྲུབ་པའི་དབང་དུ་བྱས་ནས་སྦྱིན་པ། གཉིས་པའི་དབང་དུ་བྱས་ནས་ཚུལ་ཁྲིམས། གསུམ་པའི་དབང་དུ་བྱས་ནས་བཟོད་པ་གཞག་པའི་ཕྱིར། གཉིས་པ་དེ་ཡིན་ཏེ། བསམ་གཏན་གྱིས་སེམས་ཉོན་མོངས་པའི་དབང་དུ་མི་འགྲོ་བའི་སྒོ་ནས་སྤང་བྱ་མངོན་འགྱུར་བ་འདོམས་པར་བྱེད། ཤེས་རབ་ཀྱིས་གནས་ལུགས་ཤེས་པའི་སྒོ་ ༼༥༠༩༽ ནས་སྤོང་བྱའི་ས་བོན་བཅོམ་སྟེ་བྱང་ཆུབ་སྒྲུབ་པར་བྱེད་པའི་ཕྱིར། རྒྱན་ལས། ལོངས་སྤྱོད་དང་ལུས་ཕུན་སུམ་ཚོགས་པ་དང༌། །འཁོར་རྩོམ་ཕུན་སུམ་ཚོགས་པ་མངོན་མཐོ་དང༌། །རྟག་ཏུ་ཉོན་མོངས་དབང་ཉིད་མི་འགྲོ་དང༌། །བྱ་བ་རྣམས་ལ་ཕྱིན་ཅི་མ་ལོག་པའོ། །ཞེས་སོ། །གཉིས་པ་ནི། དོན་གཉིས་སྒྲུབ་པའི་དབང་དུ་བྱས་ནས་དྲུག་ཏུ་བཞག་སྟེ། དང་པོ་གསུམ་གྱིས་གཞན་དོན་གཙོ་བོར་སྒྲུབ། ཕྱི་མ་གཉིས་ཀྱིས་རང་དོན་གཙོ་བོར་སྒྲུབ། བརྩོན་འགྲུས་ཀྱི་དེ་གཉིས་མཐར་ཕྱིན་པའི་གྲོགས་བྱེད་པའི་ཕྱིར། དང་པོ་ཡིན་ཏེ། སྦྱིན་པས་གཞན་ལ་ཡོ་བྱད་ཀྱི་དངོས་པོ་གཏོང་བར་བྱེད། ཚུལ་ཁྲིམས་ཀྱིས་གཞན་ལ་གནོད་འཚེ་སྤོང་བར་བྱེད། བཟོད་པས་གཞན་གྱིས་བྱས་པའི་གནོད་པ་ལས་བཟློག་པར་བྱེད་པའི་ཕྱིར། གཉིས་པ་ཡིན་ཏེ། བསམ་གཏན་གྱིས་སེམས་རྩེ་གཅིག་ཏུ་གནས་པར་བྱེད། ཤེས་རབ་ཀྱིས་སྤོང་ ༼༥༡༠༽ བྱ་ལས་གྲོལ་བའི་རྣམ་གྲོལ་ལ་སྦྱོར་བའི་ཕྱིར། རྒྱན་ལས། སེམས་ཅན་དོན་ལ་རབ་བརྩོན་པ། །གཏོང་དང་མི་གནོད་བཟོད་པས་བྱེད། །གནས་དང་གྲོལ་བ་བཞིར་བཅས་པས། །རང་དོན་རྣམ་པ་ཐམས་ཅད་སྤོང༌། །ཞེས་སོ། །གསུམ་པ་ནི། བསླབ་པ་གསུམ་སྒྲུབ་པའི་དབང་དུ་བྱས་ནས་དྲུག་ཏུ་བཞག་སྟེ། དང་པོ་གསུམ་གྱི་ཚུལ་ཁྲིམས་ཀྱི་བསླབ་པ།

བསམ་གཏན་གྱིས་སེམས་ཀྱི་བསླབ་པ། ཤེས་རབ་ཀྱིས་ཤེས་རབ་ཀྱི་བསླབ་པ་གཙོ་བོར་སྒྲུབ་པར་བྱེད་ཅིང༌། བརྩོན་འགྲུས་ནི་གསུམ་ཀ་མཐར་ཕྱིན་པའི་གྲོགས་ཡིན་པའི་ཕྱིར། དང་པོ་ཡིན་ཏེ། སྦྱིན་པས་ལུས་ལོངས་སྤྱོད་ལ་མ་ཆགས་པའི་སྒོ་ནས་ཚུལ་ཁྲིམས་ལ་འཇུག་པའི་རྟེན་བྱེད། ཚུལ་ཁྲིམས་ཀྱིས་གནོད་པ་སྤོང་བའི་སྒོ་ནས་དེ་གནས་པར་བྱེད། བཟོད་པས་གཞན་གྱི་གནོད་པ་དང་དུ་ལེན་པའི་སྒོ་ནས་དེ་གོང་འཕེལ་དུ་བྱེད་པའི་ཕྱིར། རྒྱན་ལས། བསླབ་གསུམ་དབང་དུ་མཛད་ནས་ནི། །རྒྱལ་བས་ཕ་རོལ་ཕྱིན་ ༼༥༡༡༽ པ་དྲུག །ཡང་དག་བཤད་དེ་དང་པོ་གསུམ། །ཐ་མ་གཉིས་ཀྱིས་རྣམ་པ་གཉིས། །གཅིག་ནི་གསུམ་ཆར་ལ་ཡང་གཏོགས། །ཞེས་སོ། །བཞི་པ་ནི། སྔ་མ་སྔ་མ་ལ་བརྟེན་ནས་ཕྱི་མ་ཕྱི་མ་འབྱུང་བས་རྒྱུ་འབྲས་ཀྱི་རིམ་པ་ཡང་ཡོད་ལ། དམན་པ་དང་རགས་པ་སྔར་བསྟན་ནས། མཆོག་དང་ཕྲ་བ་ཕྱིས་སྟོན་པས་དམན་མཆོག་གི་གོ་རིམ་ཡིན་ཏེ། རྒྱན་ལས། སྔ་མ་ལ་བརྟེན་ཕྱི་མ་སྟེ། །དམན་དང་མཆོག་ཏུ་གནས་ཕྱིར་དང༌། །རགས་པ་དང་ནི་ཕྲ་བའི་ཕྱིར། །དེ་དག་རིམ་པར་བསྟན་པ་ཡིན། །ཞེས་སོ། །ལྔ་པ་ལ་གཉིས་ལས། དང་པོ། གནས་སྐབས་ཀྱི་འབྲས་བུ་ནི། རིན་ཆེན་ཕྲེང་བར། སྦྱིན་པས་ལོངས་སྤྱོད་ཁྲིམས་ཀྱི་བདེ། །བཟོད་པས་མདངས་ལྡན་དགེ་བས་བརྗིད། །བསམ་གཏན་གྱིས་ཞི་བློ་ཡི་གྲོལ། །ཞེས་སོ། །གཉིས་པ་ནི། མཐར་ཐུག་གི་འབྲས་བུ་ནི་དེ་ཉིད་ལས། ཡེ་ཤེས་བསམ་གྱིས་མི་ཁྱབ་ཡུལ། ། ༼༥༡༢༽ རྣམ་པ་ཐམས་ཅད་མཁྱེན་ཉིད་འཐོབ། །ཅེས་སོ། །གཉིས་པ་ནི། ཐེག་པ་ཆེན་པོའི་ཚོགས་ལམ་ཆོས་ཅན། གོ་སྒྲུབ་ཡིན་ཏེ། སྦྱིན་སོགས་ཕ་རོལ་ཏུ་ཕྱིན་པ་རེ་རེ་ཡང་ཕར་ཕྱིན་དྲུག་ལྡན་དུ་ཉམས་སུ་ལེན་པར་བྱེད་པའི་སེམས་དཔའི་རྣལ་འབྱོར་ཡིན་པའི་ཕྱིར། གཉིས་པ་ནི། ཚད་མེད་པ་བཞི་དང༌། ཞེས་སྐབས་སུ། གཉིས་ཀྱི་དང་པོ། ཚད་མེད་པའི་ཏིང་ངེ་འཛིན་ལ། རྒྱུ། ངོ་བོ། སྒོམ་ཚུལ། སྒོམ་པའི་འབྲས་བུའོ། །དང་པོ་ལ་ལུས་རྟེན་དང༌།

སེམས་རྟེན་གཉིས། དང་པོ་ལ། གང་ཟག་གང་གིས་སྐྱེད་པ་དང༌། ཁམས་གང་དུ་སྐྱེད་པ་གཉིས། དང་པོ་ནི། བསམ་གཏན་གྱི་དངོས་གཞི་ཐོབ་པའི་ལམ་མ་ཞུགས་དང༌། ལམ་ཞུགས་གཉིས་ཀའི་རྟེན་ལ་དངོས་སུ་སྐྱེད་རུང་སྟེ། ཀུན་བཏུས་སུ། འདིའི་ལུས་རྟེན་ལ་ཕྱི་རོལ་པ་དང༌། ཉན་ཐོས་དང༌། བྱང་སེམས་གསུམ་ཀ་ཡོད་པར་བཤད་པའི་ཕྱིར། གཉིས་པ་ནི། སྔར་མེད་གསར་དུ་སྐྱེ་བ་འདོད་པའི་རྟེན་ལ་སྐྱེ་དགོས་ཏེ། ༼༥༡༣༽ དང་པོར་ཕ་རོལ་པོ་སྡུག་བསྔལ་གྱི་མནར་བ་སོགས་མཐོང་ནས་དེ་དང་བྲལ་བར་འདོད་པའི་སྒོ་ནས་སྐྱེད་དགོས་པའི་ཕྱིར། ཐོབ་ཟིན་གནས་པ་གཟུགས་ཀྱི་རྟེན་ལའང་ཡོད་ལ། གཟུགས་མེད་ཁམས་ན་མེད་དེ། དེར་ཕ་རོལ་དམིགས་ཡུལ་དུ་བྱས་ནས་སྡུག་བསྔལ་བསལ་འདོད་ཀྱི་བློ་དངོས་སུ་སྐྱེ་མི་ནུས་པའི་ཕྱིར། གཉིས་པ་ནི། བསམ་གཏན་གྱི་དངོས་གཞི་གང་རུང་ལ་བརྟེན་ཏེ། དེ་ལྟར་དུ་ཀུན་བཏུས་སུ་བཤད་པའི་ཕྱིར། གཉིས་པ་ལ། མཚན་ཉིད། སྒྲ་དོན། དབྱེ་བ། གྲངས་ངེས། ས་མཚམས་སོ། །དང་པོ་ནི། བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་སེམས་ཅན་ཚད་མེད་པ་ལ་བརྩེ་བའི་བསམ་པ་ཕུན་ཚོགས། གཉིས་པ་ནི། དམིགས་ཡུལ་སེམས་ཅན་ཚད་མེད་པ་ལ་དམིགས་ནས་འབྲས་བུ་ཚོགས་གཉིས་ཚད་མེད་པ་བསོག་པས་ན་ཚད་མེད་པ་ཞེས་བྱའོ། །གསུམ་པ་ལ། བྱམས་པ། སྙིང་རྗེ། དགའ་བ། བཏང་ ༼༥༡༤༽ སྙོམས་ཚད་མེད་པའི་ཏིང་ངེ་འཛིན་དང་བཞི། དང་པོའི་མཚན་ཉིད། བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་སེམས་ཅན་ཚད་མེད་པ་བདེ་བ་དང་ཕྲད་པར་འདོད་པའི་ཏིང་ངེ་འཛིན་མཚུངས་ལྡན་དང་བཅས་པ། གཉིས་པའི་མཚན་ཉིད། བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་པ་སེམས་ཅན་ཚད་མེད་པ་སྡུག་བསྔལ་དང་བྲལ་བར་འདོད་པའི་ཏིང་ངེ་འཛིན་མཚུངས་ལྡན་དང་བཅས་པ། གསུམ་པའི་མཚན་ཉིད། བདག་རྐྱེན་བསམ་གཏན་གྱི་དངོས་གཞིའི་སེམས་ལ་བརྟེན་ནས་སེམས་ཅན་ཚད་མེད་པ་བདེ་བ་དང་མི་འབྲལ་བར་འདོད་པའི་ཏིང་ངེ་འཛིན་མཚུངས་ལྡན་དང་བཅས་པ།

བཞི་པའི་མཚན་ཉིད། དེ་ལ་བརྟེན་ནས། སེམས་ཅན་ཚད་མེད་པ་ཆགས་སྡང་ཉེ་རིང་དང་བྲལ་བར་འདོད་པའི་ཏིང་ངེ་འཛིན་མཚུངས་ལྡན་དང་བཅས་པ། རྒྱན་ལས། སེམས་ཅན་རྣམས་ལ་བརྩེ་བ་ཅན། །ཕྲད་དང་བྲལ་བའི་དགོངས་པ་ཅན། །མི་འབྲལ་བདེ་བའི་དགོངས་པ་ཅན། །ཕན་དགོངས་ཁྱོད་ལ་ཕྱག་འཚལ་ལོ། །ཞེས་སོ། །རྣམ་པའི་ ༼༥༡༥༽ སྒོ་ནས་དེ་རེ་རེ་ལ་ཡང་སེམས་ཅན་ལ། ཆོས་ལ། དམིགས་པ་མེད་པ་ལ་དམིགས་པའི་བྱམས་པ་ཚད་མེད་སོགས་གསུམ་གསུམ་ཡོད། འདི་དག་གི་མཚན་ཉིད་ལ་ཁ་ཅིག བྱམས་པ་ཚད་མེད་ཀྱི་ཏིང་ངེ་འཛིན་གང་ཞིག་བདེ་བ་དང་ལྡན་པར་འདོད་པའི་སེམས་ཅན་ལ་དམིགས་ནས་བདེ་བ་དང་ཕྲད་པར་འདོད་པའི་ཏིང་ངེ་འཛིན་མཚུངས་ལྡན་དང་བཅས་པ། དེ་གང་ཞིག གང་ཟག་གི་བདག་མེད་ཀྱིས་ཁྱད་པར་དུ་བྱས་པའི་སེམས་ཅན་ལ་དམིགས་ནས་བདེ་བ་དང་ཕྲད་པར་འདོད་པའི་ཏིང་ངེ་འཛིན་མཚུངས་ལྡན་དང་བཅས་པ། དེ་གང་ཞིག བདེན་མེད་ཀྱི་ཁྱད་པར་དུ་བྱས་པའི་སེམས་ཅན་ལ་དམིགས་ནས་བདེ་བ་དང་ཕྲད་པར་འདོད་པའི་ཏིང་ངེ་འཛིན་མཚུངས་ལྡན་དང་བཅས་པ་ཟེར། ཕྱི་རོལ་པའི་རྒྱུད་ཀྱི་བྱམས་པ་ཚད་མེད་ཀྱི་ཏིང་ངེ་འཛིན་ཆོས་ཅན། ཆོས་ལ་དམིགས་པའི་བྱམས་པ་ཚད་མེད་དུ་ཐལ། མཚན་ཉིད་དེའི་ཕྱིར་ཏེ། ཚད་མེད་ཀྱི་ཏིང་ངེ་འཛིན་གང་ཞིག ཁྱོད་ཀྱི་དམིགས་ཡུལ་དུ་གྱུར་པའི་སེམས་ཅན་གང་ཟག་གི་བདག་མེད་ཀྱིས་ཁྱད་པར་དུ་བྱས་པ་ཡིན་པའི་ཕྱིར་ ༼༥༡༦༽ དང༌། ཁྱོད་ཀྱིས་གང་ཟག་གི་བདག་མེད་ཀྱིས་ཁྱད་པར་དུ་བྱས་པའི་སེམས་ཅན་ལ་དམིགས་པ་དང༌། དེས་ཁྱད་པར་དུ་མ་བྱས་པའི་སེམས་ཅན་ལ་དམིགས་པ་གང་རུང་གང་ཞིག ཕྱི་མ་དེ་མ་ཡིན་པའི་ཕྱིར། རྩ་བར་འདོད་ན། གང་ཟག་གི་བདག་མེད་རྟོགས་པར་ཐལ་ལོ། །གསུམ་པ་ལ། ཉན་ཐོས་འཕགས་པའི་རྒྱུད་ཀྱི་བྱམས་པ་ཚད་མེད་ཀྱི་ཏིང་ངེ་འཛིན་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། རྟགས་སྔར་ལྟར་སྒྲུབ། འདོད་ན། བདེན་མེད་རྟོགས་པར་ཐལ་ལོ། །རང་ལུགས། བྱམས་པ་ཚད་མེད་ཀྱི་ཏིང་ངེ་འཛིན་གང་ཞིག

བདེ་བ་དོན་གཉེར་གྱི་སེམས་ཅན་ལ་དམིགས་ནས་བདེ་བ་དང་ཕྲད་པར་འདོད་པའི་ཏིང་ངེ་འཛིན་མཚུངས་ལྡན་དང་བཅས་པ། སེམས་ཅན་ལ་དམིགས་པའི་ཚད་མེད་པ་ཕྱི་མ་གསུམ་གྱི་མཚན་ཉིད་རིམ་བཞིན། དབྱེ་གཞི་གང་ཞིག སྡུག་བསྔལ་གྱིས་ཉམས་ཐག་པའི་སེམས་ཅན་ལ་དམིགས་ནས་བདེ་བ་དང་ཕྲད་པར་འདོད་པའི་དབྱེ་གཞི་གང་ཞིག བདེ་བ་དང་ལྡན་པའི་སེམས་ཅན་ལ་དམིགས་ནས་དེ་དང་མི་འབྲལ་བར་ ༼༥༡༧༽ འདོད་པའི། ཆགས་སྡང་དང་ལྡན་པའི་སེམས་ཅན་ལ་དམིགས་ནས། དེ་དང་བྲལ་བར་འདོད་པའི་ཏིང་ངེ་འཛིན་མཚུངས་ལྡན་དང་བཅས་པ། བྱམས་པ་ཚད་མེད་ཕྱི་མ་གཉིས་ཀྱི་མཚན་ཉིད་རིམ་བཞིན། དེ་གང་ཞིག གང་ཟག་གི་བདག་མེད་རྟོགས་པའི་སྒོ་ནས་བདག་མེད་ཀྱིས་ཁྱད་པར་དུ་བྱས་པའི་སེམས་ཅན་ལ་དམིགས་ནས་བདེ་བ་དང་ཕྲད་པར་འདོད་པའི་ཏིང་ངེ་འཛིན་མཚུངས་ལྡན་དང་བཅས་པ། དེ་གང་ཞིག བདེན་མེད་རྟོགས་པའི་སྒོ་ནས་བདེན་མེད་ཀྱི་ཁྱད་པར་དུ་བྱས་པའི་སེམས་ཅན་ལ་དམིགས་ནས་བདེ་བ་དང་ཕྲད་པར་འདོད་པའི་ཏིང་ངེ་འཛིན་མཚུངས་ལྡན་དང་བཅས་པ། དེས་ལྷག་མ་རྣམས་ལ་རིགས་འགྲེ། སེམས་ཅན་ལ་དམིགས་པའི་ཚད་མེད་ཕྱི་མ་གསུམ་གྱི་དམིགས་ཡུལ་ནི་སྡུག་བསྔལ་གྱི་ཉམས་ཐག་པའི་སེམས་ཅན་དང༌། བདེ་བ་དང་ལྡན་བཞིན་པའི་སེམས་ཅན་དང༌། ཆགས་སྡང་མངོན་གྱུར་བ་དང་ལྡན་བཞིན་པའི་སེམས་ཅན་ལ་དམིགས་པ་ཡིན་ཏེ། རྒྱན་ལས། བརྟན་པ་རྣམས་ཀྱི་དེ་དག་བདེ་འདོད་དང༌། །སྡུག་བསྔལ་གྱིས་ཉམས་ ༼༥༡༨༽ ཐག་དང་བདེ་བ་དང༌། །ཉོན་མོངས་ཅན་དང་དེ་དག་བསྟན་བཅོས་དང༌། །དེ་ཡི་དེ་བཞིན་ཉིད་ལ་རབ་ཏུ་འཇུག །ཅེས་དང༌། འཇུག་པར། དང་པོར་ང་ཞེས་བདག་ལ་ཞེན་གྱུར་ཅིང༌། །བདག་གི་འདི་ཞེས་དངོས་ལ་ཆགས་བསྐྱེད་པ། །ཟོ་ཆུན་འཕྱན་ལྟར་རང་དབང་མེད་པ་ཡི། །འགྲོ་ལ་སྙིང་རྗེར་གྱུར་གང་དེ་ལ་འདུད། །འགྲོ་བ་གཡོ་བ་ཆུའི་ནང་གི་ཟླ་བ་ལྟར། །གཡོ་དང་རང་བཞིན་ཉིད་ཀྱིས་སྟོང་པར་མཐོང་བ་ཡི། །ཞེས་སོ། །དེ་ཡང་རྒྱན་གྱི། བརྟན་པ་རྣམས་ཀྱི་ཞེས་པ་ནས།

ཉོན་མོངས་ཅན་དང་ཞེས་པའི་བར་གྱིས། སེམས་ཅན་ལ་དམིགས་པའི་བྱམས་སོགས་ཚད་མེད་བཞིའི་དམིགས་རྐྱེན་བསྟན། དེ་དག་བསྟན་བཅོས་དང༌། ཞེས་པ་དང༌། དེ་ཡི་དེ་བཞིན་ཉིད་ལ་རབ་ཏུ་འཇུག །ཅེས་པས་ཕྱི་མ་གཉིས་ཀྱི་དམིགས་རྐྱེན་བསྟན། འཇུག་པའི་ཤླཽ་ཀ་དང་པོས་སེམས་ཅན་ལ་དམིགས་པའི་སྙིང་རྗེ་ཚད་མེད་ཀྱི་དམིགས་རྣམ་བསྟན། ཚིག་རྐང་ཕྱི་མ་གཉིས་ཀྱིས་ཆོས་ལ་དམིགས་པ། དམིགས་མེད་པ་ལ་དམིགས་ ༼༥༡༩༽ པའི་སྙིང་རྗེ་ཚད་མེད་ཀྱི་དམིགས་རྣམ་བསྟན། བཞི་པ་ནི། ཚད་མེད་པའི་ཏིང་འཛིན་ལ་བཞིར་འཇོག་པའི་རྒྱུ་མཚན་ཡོད་དེ། དེའི་མི་མཐུན་ཕྱོགས་ལ་གནོད་སེམས། རྣམ་འཚེ། ཡིད་མི་བདེ། ཆགས་སྡང་མངོན་གྱུར་བ་བཞི་ཡོད་ལ། དེ་དག་གི་གཉེན་པོའི་དབང་དུ་བྱས་ནས་ཚད་མེད་བཞི་རིམ་བཞིན་བཞག་པའི་ཕྱིར། མཛོད་ལས། ཚད་མེད་པ་ནི་བཞི་ཡིན་ནོ། །གནོད་སེམས་ལ་སོགས་གཉེན་པོའི་ཕྱིར། །ཞེས་སོ། །ལྔ་པ་ནི། སེམས་ཅན་ལ་དམིགས་པའི་ཚད་མེད་པ་བཞི་ལམ་མ་ཞུགས་ནས། ཆོས་ལ་དམིགས་པ་ནི་ཉན་ཐོས་ཀྱི་ཚོགས་ལམ་ནས། དམིགས་པ་མེད་པ་ལ་དམིགས་པ་ནི་ཐེག་ཆེན་གྱི་ཚོགས་ལམ་ནས་སངས་རྒྱས་ཀྱི་སའི་བར་རོ། །གསུམ་པ་ནི། རང་གི་མཛའ་བཤེས་ལ་བདེ་བ་དང་ལྡན་ཞིང་སྡུག་བསྔལ་དང་བྲལ་འདོད་ཀྱི་བསམ་པ་དང་པོར་སྒོམ། དེ་ནས་ཐ་མལ་གྱི་གང་ཟག་གཞན་ལ་སྒོམ། མཐར་རང་ལ་གནོད་བྱེད་ཀྱི་དགྲ་བོ་ལ་དམིགས་སྟེ་དེ་ལྟར་བསྒོམ་ནས། སེམས་ཅན་ 

༼༥༢༠༽ ཐམས་ཅད་བརྩེ་བའི་མ་དང་ཁྱད་པར་མེད་པར་མ་གྱུར་གྱི་བར་དུ་རྩེ་གཅིག་ཏུ་བསྒོམ། བཞི་པ་ལ། སོ་སོའི་འབྲས་བུ་དང༌། ཐུན་མོང་གི་དེ་གཉིས། དང་པོ་ནི། བྱམས་པས་རྣམ་མཁྱེན་མྱུར་དུ་སྒྲུབ་པ་དང༌། སྙིང་རྗེས་སེམས་ཅན་རྗེས་སུ་འཛིན་པ་དང༌། དགའ་བས་གཞན་དོན་སྒྲུབ་པའི་གནས་སྐབས་སུ་འཁོར་བ་ལ་སྐྱོ་བ་མེད་པ་དང༌། བཏང་སྙོམས་ཀྱིས་ཆགས་སྡང་གི་སྐྱོན་མཐའ་དག་དང་བྲལ་བར་བྱེད་དེ། མ་དྲོས་པས་ཞུས་པའི་མདོ་ལས། སེམས་ཅན་རྣམས་ལ་བྱམས་པའི་སེམས་མཉམ་པ། །རྟག་ཏུ་ཐམས་ཅད་མཁྱེན་པའི་སེམས་འཛིན་ཅིང༌། །སྙིང་རྗེས་སེམས་ཅན་རྣམས་ནི་མི་གཏོང་དང༌། །དགའ་བས་འཁོར་བ་ན་ནི་སྐྱོ་བ་མེད། །བཏང་སྙོམས་ཆེན་པོས་སྐྱོན་རྣམས་སྤངས་པ་སྟེ། །ཞེས་སོ། །གཉིས་པ་ནི། བྱམས་སོགས་ཚད་མེད་པ་བཞི་བསྒོམ་པས་འབྲས་བུ་ལྔ་འབྱིན་ཏེ། རྣམ་སྨིན་གྱི་འབྲས་བུ་ཇི་ལྟར་འདོད་པའི་གནས་སུ་སྐྱེ་བ། བདག་པོའི་འབྲས་བུ་ཚོགས་རྫོགས་པར་བྱེད་པ། སྐྱེས་བུ་བྱེད་པའི་འབྲས་ ༼༥༢༡༽ བུ། སེམས་ཅན་ཡོངས་སུ་སྨིན་པར་བྱེད་པ། རྒྱུ་མཐུན་གྱི་འབྲས་བུ། ཚེ་རབས་ཀུན་ཏུ་ཚད་མེད་བཞི་དང་མི་འབྲལ། བྲལ་བའི་འབྲས་བུ་མི་མཐུན་ཕྱོགས་གནོད་སེམས་སོགས་དང་བྲལ་བར་བྱེད་དེ། རྒྱན་ལས། ཚངས་པའི་གནས་པས་གནས་པ་ཡི། །བློ་ལྡན་རྟག་ཏུ་འདོད་པ་སྐྱེ། །དེས་ནི་ཚོགས་རྣམས་རྫོགས་བྱེད་ཅིང༌། །སེམས་ཅན་རྣམས་ཀྱང་རྣམ་སྨིན་བྱེད། །ཀུན་ཏུ་ཚངས་དང་མི་འབྲལ་ལ། །དེ་ཡི་མི་མཐུན་ཕྱོགས་དང་རྒྱལ། །བག་མེད་གྱུར་ཀྱང་དེ་ཡི་རྐྱེན། །མི་བཟད་པས་ཀྱང་མི་འགྱུར་རོ། །ཞེས་སོ། །གཉིས་པ་ནི། བྱང་སེམས་སྦྱོར་ལམ་པའི་ཚད་མེད་པའི་ཏིང་ངེ་འཛིན་ཆོས་ཅན། ཁྱོད་ལ་དབྱེ་ན་བཞིར་ཡོད་དེ་ཁྱོད་ལ་བྱམས་པ་ཚད་མེད། སྙིང་རྗེ་ཚད་མེད། དགའ་བ་ཚད་མེད། བཏང་སྙོམས་ཚད་མེད་དང་བཞི་ཡོད་པའི་ཕྱིར། གསུམ་པ་ལ། གཟུངས་ཀྱི་ཚོགས། ཡེ་ཤེས་ཀྱི་ཚོགས། སའི་ཚོགས་དང་གསུམ། དང་པོ་ནི།

ཚིག་ལ་སོགས་པའི་གཟུངས་དང༌། ཞེས་སྐབས་སུ། གཉིས་ཀྱི་དང་ ༼༥༢༢༽ པོ། གཟུངས་ལ་རྒྱུ། ངོ་བོ། ཇི་ལྟར་སྒྲུབ་པའི་ཚུལ་ལོ། །དང་པོ་ནི། བདག་པོའི་རྐྱེན་བསམ་གཏན་གྱི་དངོས་གཞི་ཡིན་ལ། སྔོན་དགེ་བ་རྒྱ་ཆེན་པོར་གོམས་པ། ཚེ་འདིར་གསུང་རབ་མང་དུ་ཐོས་པ། བདག་མེད་རྟོགས་པའི་ཤེས་རབ་ཀྱིས་ཟིན་པའི་ཏིང་ངེ་འཛིན་རྣམ་པར་དག་པ་ནི་ཉེ་བའི་རྒྱུ་ཡིན་ནོ། །གཉིས་པ་ལ། མཚན་ཉིད། སྒྲ་དོན། སོ་སོའི་རང་བཞིན། བྱེད་ལས། གྲངས་ངེས། ས་མཚམས་སོ། །དང་པོ་ནི། རང་ཉིད་གཟུངས་སུ་འགྲུབ་པར་བྱེད་པའི་རྒྱུ་ཕུན་ཚོགས་ལ་བརྟེན་ནས། གསུང་རབ་དཔག་ཏུ་མེད་པའི་ཚིག་དོན་ཅི་རིགས་པ་འཛིན་པར་ནུས་པའི་དྲན་པ་ཤེས་རབ་མཚུངས་ལྡན་དང་བཅས་པ། གཉིས་པ་ནི། ཆོས་རྣམས་ཀྱི་ཚིག་དོན་དང་ལེགས་པའི་ལམ་འཛིན་པས་ན་གཟུངས་ཞེས་བྱ་སྟེ། དེའི་སྐད་དོད་དུ་དྷ་ར་ཞེས་འབྱུང་ལ། དེའང་འཛིན་པར་བྱེད་པ་ལ་འཇུག་པའི་ཕྱིར། གསུམ་པ་ལ། ཚིག་གི དོན་གྱི། བཟོད་པའི། གསང་སྔགས་ཀྱི་གཟུངས་དང་བཞི། དང་པོ་ནི། གཟུངས་ ༼༥༢༣༽ བཞིའི་ནང་ཚན་གང་ཞིག སངས་རྒྱས་ཀྱི་གསུང་རབ་དཔག་ཏུ་མེད་པའི་ཚིག་མི་བརྗེད་པར་འཛིན་ནུས་པའི་དྲན་པ་ཤེས་རབ་མཚུངས་ལྡན་དང་བཅས་པ། གཉིས་པའི་མཚན་ཉིད། གང་ཞིག གསུང་རབ་དཔག་ཏུ་མེད་པའི། དོན་འཛིན་པར་ནུས་པའི་དྲན་པ་ཤེས་རབ་མཚུངས་ལྡན་དང་བཅས་པ། འདི་གཉིས་ལ་ལུང་གི་ཆོས་ཀྱི་སྤྱན་དང༌། ཆོས་རྒྱུན་གྱི་ཏིང་ངེ་འཛིན་དུ་འཇོག་པ་ཡིན་ནོ། །དབྱེ་ན། དགེ་བའི་ལས་ཀྱི་རྣམ་སྨིན་ལ་བརྟེན་པའི། གསུང་རབ་མང་དུ་ཐོས་པ་ལ་བརྟེན་པའི། བདེན་མེད་རྟོགས་པའི་ཏིང་ངེ་འཛིན་ལ་བརྟེན་པའི། ཚིག་དང་དོན་གྱི་གཟུངས་གསུམ། དང་པོ་གཉིས་ནི། ལམ་དུ་མ་ཞུགས་པའི་གང་ཟག་གི་རྒྱུད་ལའང་ཡོད་པས་ཆུང་ངུ་ཞེས་བྱ་ལ། ཕྱི་མ་ལམ་ཞུགས་ཁོ་ན་ལ་ཡོད་པས་ཆེན་པོ་ཡིན་ལ། དེ་ལའང་མོས་སྤྱོད་ཀྱི་གནས་སྐབས་ཀྱིས་བསྡུས་པ་ཆུང་ངུ་དང༌། མ་དག་སས་བསྡུས་པ་འབྲིང་པོ་དང༌། དག་པ་སས་བསྡུས་པ་ཆེན་པོ་

༼༥༢༤༽ གསུམ་སྟེ། རྒྱན་ལས། རྣམ་སྨིན་ཐོས་པ་གོམས་པ་དང༌། །ཏིང་ངེ་འཛིན་གྱི་གཟུངས་དག་ནི། །ཆུང་ངུ་དང་ནི་ཆེན་པོ་སྟེ། །ཆེན་པོ་དེ་ཡང་རྣམ་པ་གསུམ། །བློ་ལྡན་མ་ཞུགས་ཞུགས་པ་ཡང༌། །མ་དག་ས་པ་རྣམས་ཀྱིས་ནི། །ཆུང་ངུ་དང་ནི་འབྲིང་པོ་སྟེ། །དག་པའི་ས་པའི་གཟུངས་ཆེན་ཡིན། །ཞེས་སོ། །གསུམ་པའི་མཚན་ཉིད། དེ་གང་ཞིག སྟོང་པ་ཉིད་ལ་མི་སྐྲག་པའི་དྲན་པ་ཤེས་རབ་མཚུངས་ལྡན་དང་བཅས་པ། དབྱེ་ན། སྟོང་ཉིད་ལ་མོས་པས་སྤྱོད་པའི་བཟོད་པའི་གཟུངས་དང༌། སྟོང་ཉིད་མངོན་སུམ་དུ་རྟོགས་པའི་བཟོད་པའི་གཟུངས་གཉིས། གཉིས་ཀ་ཡང་མཚན་ཉིད་པ་ཡིན་པར་དཀའ་འགྲེལ་ལས་བཤད། ཊཱི་ཀ་ལས། བཟོད་པ་རྒྱུར་གྱུར་གྱི་གཟུངས་དང༌། བཟོད་པ་དངོས་ཀྱི་གཟུངས་གཉིས། བཞི་པའི་མཚན་ཉིད་གང་ཞིག བདེན་མེད་རྟོགས་པའི་ཤེས་རབ་ཀྱིས་ཟིན་པའི་སྒོ་ནས་རང་འབྲས་སུ་གྱུར་པའི་སྔགས་ཀྱི་ཚིག་རྣམས་འབྲས་བུ་འབྱིན་ནུས་སུ་བྱིན་གྱིས་ ༼༥༢༥༽ རློབ་པར་ནུས་པའི་དྲན་པ་ཤེས་རབ་མཚུངས་ལྡན་དང་བཅས་པ། སྔགས་ཀྱི་ཚིག་གཟུངས་སུ་བཤད་པ་ནི་འབྲས་བུ་ལ་རྒྱུའི་མིང་གི་བཏགས་པའོ། །དབྱེ་ན། བདེན་མེད་དོན་སྤྱིའི་ཚུལ་དུ་རྟོགས་པའི་སྔགས་གཟུངས་དང༌། མངོན་སུམ་དུ་རྟོགས་པའི་དོན་གཉིས། བཞི་པ་ནི། ཚིག་དང་དོན་གྱི་ཆོས་རང་ཉིད་ཀྱིས་འཛིན་ཅིང་གཞན་ལ་སྟོན་པའི་བྱེད་ལས་དང་ལྡན་ཏེ། རྒྱན་ལས། བྱང་ཆུབ་སེམས་དཔའ་ཡང་དང་ཡང༌། །དེ་ལ་ཡང་དག་བརྟེན་ནས་ནི། །རྟག་ཏུ་དམ་པའི་ཆོས་དག་ཀྱང༌། །རབ་ཏུ་སྟོན་ཅིང་འཛིན་པར་བྱེད། །ཅེས་སོ། །ལྔ་པ་ནི། གཟུངས་ལ་བཞིར་འཇོག་པའི་རྒྱུ་མཚན་ཡོད་དེ། དེའི་ཡུལ་ལ་ཚིག་དོན། ཡུལ་ཅན་ཡེ་ཤེས་གསུམ་དུ་ཡོད་ལ། དང་པོ་འཛིན་པའི་དབང་དུ་བྱས་ནས་ཚིག་གཟུངས། གཉིས་པ་འཛིན་པའི་དབང་དུ་བྱས་ནས་དོན་གཟུངས། གསུམ་པ་ལ། རང་དོན་དུ་རྒྱུ་ཚོགས་སྒྲུབ་པའི་དབང་དུ་བྱས་ནས་བཟོད་ ༼༥༢༦༽ པའི་གཟུངས། གཞན་དོན་གྱི་ཆེད་དུ་བྱས་ནས་གསང་སྔགས་ཀྱི་གཟུངས་བཞག་པའི་ཕྱིར།

དྲུག་པ་ནི། ཚིག་དང་དོན་གཟུངས་ལམ་མ་ཞུགས་ནས་ཀྱང་ཡོད་ལ། ཕྱི་མ་གཉིས་ཐེག་ཆེན་གྱི་ཚོགས་ལམ་ཡན་ཆོད་ནས་ཡོད་དེ། བྱང་སར། སྔ་ནས་སྨོན་ལམ་དང་བསམ་གཏན་གྱི་དབང་གིས་ཐོབ་ཀྱང༌། བསྟན་པ་དང་རྒྱ་ཆེ་བ་ནི་མ་ཡིན་ནོ། །ཞེས་སྨོན་ལམ་དང་བསམ་གཏན་གྱི་དབང་གིས་ཐོབ་པ་སྔར་ལམ་མ་ཞུགས་ནས་ཐོབ་པ་དང༌། བསྟན་པ་དང་རྒྱ་ཆེ་བའི་གཟུངས་ལམ་ཞུགས་ཁོ་ན་ལ་ཡོད་པར་བཤད་པའི་ཕྱིར། གསུམ་པ་ནི། དང་པོར་ཡི་གེ་ཨ་ལྟ་བུ་ལ་དམིགས་ནས་དང་པོར་གང་ནས་བྱུང༌། མཐར་གང་དུ་འགག རང་གི་ངོ་བོ་ཇི་ལྟར་གནས་པ། བདེན་མེད་དུ་གཏན་ལ་ཕབ་ནས་རྩེ་གཅིག་ཏུ་ཡིད་ལ་བྱེད། དེ་བཞིན་དུ་ཆོས་ཐམས་ཅད་བདེན་པའི་སྐྱེ་མེད་དུ་གཏན་ལ་ཕབ་ནས་རྩེ་གཅིག་ཏུ་ཡིད་ལ་བྱེད་པའི་ཚུལ་གྱིས་སྒྲུབ་པར་བྱེད་དོ། །མདོ་ལས། ཨ་ཞེས་བྱ་བ་ནི་སྐྱེས་པའི་ཕྱིར། ༼༥༢༧༽ ཆོས་ཐམས་ཅད་ཀྱི་སྒོའོ། །ཞེས་དང༌། ཨ་ནི་ཡིག་འབྲུ་ཀུན་གྱིས་མཆོག །ཁོང་ནས་འབྱུང་བ་སྐྱེ་བ་མེད། །ཅེས་སོ། །གཉིས་པ་ནི། གཟུངས་ཀྱི་ཚོགས་ཆོས་ཅན། ཁྱོད་ལ་བཞིར་ཡོད་དེ། ཁྱོད་ལ་ཚིག་གི་གཟུངས། དོན་གྱི་གཟུངས། བཟོད་པའི་གཟུངས། གསང་སྔགས་ཀྱི་གཟུངས་དང་བཞིར་ཡོད་པའི་ཕྱིར། གཉིས་པ་ནི། དེ་ལ་ཡེ་ཤེས་ཀྱི་ཚོགས་ནི། ཞེས་སྐབས་སུ། གཉིས་ཀྱི་དང་པོ། ཡེ་ཤེས་ཀྱི་ཚོགས་ལ། མཚན་ཉིད། དབྱེ་བ། ས་མཚམས་དང་གསུམ། དང་པོ་ནི། རང་འབྲས་བྱང་ཆུབ་ཀྱི་རྒྱུ་བྱེད་པའི་རིགས་སུ་གནས་པའི་སྒོ་ནས་བདག་མེད་རྟོགས་པའི་ཡེ་ཤེས། དབྱེ་ན། ཐེག་དམན་གྱི་དང༌། ཐེག་ཆེན་གྱི་ཡེ་ཤེས་ཀྱི་ཚོགས་གཉིས། དང་པོའི་མཚན་ཉིད། རང་འབྲས་ཐེག་དམན་གྱི་བྱང་ཆུབ་ཀྱི་རྒྱུ་བྱེད་པའི་རིགས་སུ་གནས་པའི་སྒོ་ནས། གང་ཟག་གི་བདག་མེད་རྟོགས་པའི་ཡེ་ཤེས། ༼༥༢༨༽ མཚན་གཞི། ཐེག་དམན་གྱི་ལམ་ལྔ་ལྟ་བུ། གཉིས་པའི་མཚན་ཉིད། རང་འབྲས་ཆོས་སྐུའི་རྒྱུ་བྱེད་པའི་སྒོ་ནས། ཆོས་ཀྱི་བདག་མེད་རྟོགས་པའི་ཡེ་ཤེས། མཚན་གཞི་ཐེག་ཆེན་གྱི་ལམ་ལྔ་ལྟ་བུ། རང་འབྲས་ཐེག་ཆེན་འཕགས་ལམ་གྱི་དངོས་རྒྱུ་བྱེད་པའི་སྟོང་ཉིད་སྒོམ་བྱུང་གི་སྒོ་ནས་གཙོ་བོར་རྟོགས་པའི་ཡེ་ཤེས།

སྐབས་འདིར་དངོས་བསྟན་གྱི་ཡེ་ཤེས་ཀྱི་ཚོགས་ཀྱི་མཚན་ཉིད། དེ་དང་ཡེ་ཤེས་ཀྱི་ཚོགས་སྒྲུབ་དོན་གཅིག དབྱེ་བ་ལ། ས་མཚམས་དང༌། ཡུལ་གྱི་སྒོ་ནས་དབྱེ་བ་གཉིས། དང་པོ་ལ། སྟོང་ཉིད་ཐོས་བསམ་གྱི་སྒོ་ནས་དོན་སྤྱིའི་ཚུལ་དུ་རྟོགས་པའི། སྒོམ་བྱུང་གི་སྒོ་ནས་དོན་སྤྱིའི་ཚུལ་དུ་རྟོགས་པའི། མངོན་སུམ་དུ་གསར་དུ་གཏོགས་པའི། མངོན་སུམ་དུ་རྟོགས་ཟིན་རྒྱུན་དུ་སྒོམ་པར་བྱེད་པའི། མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས་ཀྱི་ཚོགས་དང་ལྔ། གཉིས་པ་ལ། ནང༌། ཕྱི། གཉིས་ཀ་སྟོང་པ། སྟོང་པ་ཉིད་སྟོང་པ་ཉིད། ཆེན་པོ། ༼༥༢༩༽ དོན་དམ་པ། འདུས་བྱས། འདུས་མ་བྱས། མཐའ་ལས་འདས་པ། ཐོག་མ་དང་ཐ་མ་མེད་པ། དོར་བ་མེད་པ། རང་བཞིན། ཆོས་ཐམས་ཅད། རང་གི་མཚན་ཉིད། མི་དམིགས་པ། དངོས་པོ་མེད་པའི་ངོ་བོ་ཉིད། དངོས་པོ། དངོས་མེད་པ། རང་གི་ངོ་བོ། གཞན་གྱི་ངོ་བོ་སྟོང་པ་ཉིད་རྟོགས་པའི་ཡེ་ཤེས་ཀྱི་ཚོགས་དང་ཉི་ཤུའོ། །གསུམ་པ་ལ། འགྲེལ་པ་རྣམས་ལས་བཤད་ཚུལ་དང༌། དེའི་དགོངས་པ་དཔྱད་པ་གཉིས། དང་པོ་ནི། འགྲེལ་ཆེན་དང༌། ཐུབ་པ་དགོངས་རྒྱན་སོགས་སུ། དང་པོ་གསུམ་མོས་སྤྱོད། བཞི་པ་སྦྱོར་ལམ། ཆེན་པོ་སྟོང་པ་ཉིད་ནས། དོར་བ་མེད་པ་སྟོང་པ་ཉིད་ཀྱི་བར་མ་དག་ས་བདུན། རང་བཞིན་དང༌། ཆོས་ཐམས་ཅད་སྟོང་པ་ཉིད་ས་བརྒྱད་པ། དེ་ནས་གཉིས་ས་དགུ་པ། དེ་ནས་གཉིས་ས་བཅུ་པ། ཐ་མ་གཉིས་སངས་རྒྱས་ཀྱི་ས་ན་ཡོད། གཉིས་པ་ལ། ལོ་ཆེན་གྱིས། མོས་སྤྱོད་ཀྱི་ས་ཚོགས་ལམ་ལ་བཤད་ནས་ལྷག་ ༼༥༣༠༽ མ་རྣམས་སྒྲ་ཇི་བཞིན་པར་བཞེད། འདྲེ་ཨར་གྱི། མོས་སྤྱོད་ཀྱི་ས་ཚོགས་ལམ་ཡིན་པར་བཀག་ནས། དེ་སྦྱོར་ལམ་ཙམ་དང༌། སྦྱོར་ལམ་ནི་ཆོས་མཆོག་ལ་བཞེད་ཅིང༌། ལྷག་མ་རྣམས་སྒྲ་ཇི་བཞིན་པར་བཞེད། འཐད་པ་མ་ཡིན་ཏེ། ས་དང་པོ་ནས་ཀྱང་སྟོང་ཉིད་ཉི་ཤུ་ཐམས་ཅད་མངོན་སུམ་དུ་རྟོགས་པའི་ཡེ་ཤེས་ཀྱིས་ཚོགས་ཡོད་པའི་ཕྱིར་ཏེ། དོན་སྟོང་ཉིད་མངོན་སུམ་དུ་གསལ་བར་རྟོགས་པའི་ཡེ་ཤེས་ཡོད་པའི་ཕྱིར།

དེས་ན་འགྲེལ་པ་རྣམས་ཀྱིས་དགོངས་པ་ནི། སྟོང་ཉིད་དེ་དང་དེ་ལ་ལོག་ཕྱོགས་སུ། འཛིན་པའི་སྒྲོ་འདོགས་ཆོད་ནས་སྟོང་ཉིད་དེ་དང་དེ་ལ་ངེས་པ་རྙེད་པའི་ས་མཚམས་དགོངས་པ་ཡིན་ནོ། །དཔེར་ན། སྟོང་ཉིད་ཐ་མ་གསུམ་ལ་ལོག་ཕྱོགས་སུ་འཛིན་པའི་སྒྲོ་འདོགས་བག་ཆགས་དང་བཅས་པ་བཅོམ་ནས་དེ་གསུམ་རྟོགས་པའི་ཡེ་ཤེས་མཐར་ཐུག་ལ་དགོངས་ནས་སངས་རྒྱས་ཀྱི་སར་བཞག་པ་ཡིན་གྱི། དེ་གསུམ་རྟོགས་པ་ཙམ་གྱི་དབང་དུ་བྱས་པའི་ས་མཚམས་མ་ཡིན་ཏེ། འགྲེལ་ཆེན་ལས། ༼༥༣༡༽ སྟོང་པ་ཉིད་གསུམ་པོ་འདི་དག་ནི་གོ་རིམ་བཞིན་དུ་ཉོན་མོངས་པའི་སྒྲིབ་པ་བག་ཆགས་དང་བཅས་པ་སྤངས་པ་ལ་བརྟེན་པ་ཉིད་ཡིན་པའི་ཕྱིར་དང༌། ཤེས་བྱའི་སྒྲིབ་པ་བག་ཆགས་དང་བཅས་པ་སྤངས་པ་ལ་བརྟེན་པ་ཉིད་ཡིན་པའི་ཕྱིར་དང༌། རང་བྱུང་ཉིད་ཡིན་པའི་དོན་གྱིས་ན་སངས་རྒྱས་ཀྱི་ས་ཡིན་པར་ཤེས་པར་བྱའོ། །ཞེས་སོ། །གཉིས་པ་ནི། འདིར་བསྟན་ཡེ་ཤེས་ཀྱི་ཚོགས་ཆོས་ཅན། ཁྱོད་ལ་དབྱེ་ན་ཉི་ཤུར་ཡོད་དེ། ནང་སྟོང་པ་ཉིད་ནས། གཞན་གྱི་ངོ་བོ་སྟོང་པ་ཉིད་རྟོགས་པའི་ཡེ་ཤེས་ཀྱི་ཚོགས་རྣམས་སུ་ཡོད་པའི་ཕྱིར། གསུམ་པ་ནི། སའི་ཚོགས་ལས་གང་ཞིག་ཅེས་སྐབས་སུ། གཉིས་ཀྱི་དང་པོ་ལ། སའི་རྣམ་བཞག་སྤྱིར་བསྟན་པ་དང༌། འདིར་བསྟན་གྱི་ས་བྱེ་བྲག་ཏུ་བཤད་པ་གཉིས། དང་པོ་ལ། འབྱུང་བས་བསྡུས་པའི་ས། སྤང་བྱས་བསྡུས་པའི་ས། ལམ་གྱི་བསྡུས་པའི་ས་དང་གསུམ། དང་པོ་ནི། རྩི་ཤིང་ནགས་ཚལ་ལ་སོགས་པའི་རྟེན་བྱེད་པའི་སྲ་ཤིང་ ༼༥༣༢༽ འཐས་པ་ལྟ་བུ། གཉིས་པ་ནི། སེམས་ཅན་རྣམས་ཀྱི་སྤྱི་མཐུན་གྱི་ལས་ཀྱིས་འཕངས་པའི་འཁོར་བ་ལྟ་བུ། གསུམ་པ་ལ། ཐེག་དམན་གྱི་ས་དང༌། ཐེག་ཆེན་གྱི་ས་གཉིས། དང་པོ་ནི། ཐེག་དམན་རང་ལུགས་ཀྱི་ཡོན་ཏན་ཁྱད་པར་ཅན་གྱི་རྟེན་བྱེད་པའི་ཐེག་དམན་གྱི་མཁྱེན་པ་ལྟ་བུ། དེ་ལ། རིགས་ཀྱི། བརྒྱད་པའི། མཐོང་བའི། བསྲབས་པའི། འདོད་ཆགས་དང་བྲལ་བའི། བྱས་པ་རྟོགས་པའི། ཉན་ཐོས་ཀྱི།

རང་སངས་རྒྱས་ཀྱི་ས་དང་བརྒྱད། དང་པོ་ནི། གནས་སྐབས་ཐེག་དམན་དུ་རིགས་ངེས་པའི་ཉན་ཐོས་སོ་སྐྱེའི་མཁྱེན་པ་ལྟ་བུ། གཉིས་པ་ནི། རྒྱུན་ཞུགས་ཞུགས་པའི་མཁྱེན་པ་ལྟ་བུ། གསུམ་པ་ནི། དེ་འབྲས་གནས་ཀྱི་མངོན་རྟོགས་ལྟ་བུ། བཞི་པ་ནི། ཕྱིར་འོང་འབྲས་གནས་ཀྱི། ལྔ་པ་ནི། ཕྱིར་མི་འོང་འབྲས་གནས་ཀྱི། དྲུག་པ་ནི། དགྲ་བཅོམ་འབྲས་གནས་ཀྱི། བདུན་པ་ནི། ཞུགས་པ་ཕྱི་མ་གསུམ་གྱི་མངོན་རྟོགས་ལྟ་བུའོ། །བརྒྱད་ ༼༥༣༣༽ པ་ནི། རང་རྒྱལ་འཕགས་པའི་མངོན་རྟོགས་ལྟ་བུ། གཉིས་པ་ལ། མོས་སྤྱོད་ཀྱི། བྱང་སེམས་ཀྱི། སངས་རྒྱས་ཀྱི་ས་དང་གསུམ་དུ་ཡོད་ཅིང༌། དང་པོ་ནི། བྱང་སེམས་ཚོགས་སྦྱོར་བའི། གཉིས་པ་ནི། བྱང་འཕགས་ཀྱི། གསུམ་པ་ནི། སངས་རྒྱས་འཕགས་པའི་མཁྱེན་པ་ལྟ་བུ། དེ་དག་གི་ནང་ནས་འདིར་བཤད་བྱའི་ས་ནི། བྱང་སེམས་ཀྱི་ས་ཡིན་ཏེ། བསྒྲུབ་བྱ་ཚོགས་བཅུ་བདུན་གྱི་ནང་ཚན་དུ་གྱུར་པའི་སའི་ཚོགས་ནི་བྱང་སེམས་ཀྱི་ས་ཁོ་ན་ལ་བཤད་པའི་ཕྱིར། གཉིས་པ་ལ། འདིར་བསྟན་གྱི་ས་ལ། མཚན་ཉིད། སྒྲ་དོན། དབྱེ་བ། སོ་སོའི་རང་བཞིན། ཁྱད་ཆོས་སོ། །དང་པོ་ནི། སྤྱན་དང་མངོན་ཤེས་ལ་སོགས་པའི་ཡོན་ཏན་ཁྱད་པར་ཅན་གྱི་རྟེན་བྱེད་པའི་སྟོང་ཉིད་མངོན་སུམ་དུ་རྟོགས་པའི་ཐེག་ཆེན་སློབ་པའི་མངོན་རྟོགས། གལ་ཏེ། ཐེག་ཆེན་གྱི་སྦྱོར་ལམ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར་ཏེ། དེའི་མོས་སྤྱོད་ཀྱི་ས་ཡིན་པའི་ཕྱིར། ཞེ་ན། བྱང་སེམས་ ༼༥༣༤༽ སྦྱོར་ལམ་པ་ཆོས་ཅན། སར་གནས་ཀྱི་བྱང་སེམས་སུ་ཐལ། མོས་སྤྱོད་ཀྱི་ས་ལ་གནས་པའི་བྱང་སེམས་ཡིན་པའི་ཕྱིར། ཐེག་ཆེན་ཚོགས་ལམ་ས་དང་པོ་དང༌། དེའི་མཐོང་ལམ་ལ་ས་གསུམ་པར་འཇོག་རིགས་པར་ཐལ། ཐེག་ཆེན་གྱི་ཚོགས་སྦྱོར་གཉིས་པོ་དེ་བྱང་སེམས་ཀྱི་ས་ཡིན་པའི་ཕྱིར། གཉིས་པ་ནི། འབྱུང་པོའི་ཚོགས་དཔག་ཏུ་མེད་པ་ལ་འཇིགས་པ་མེད་པ་སྟེར་བར་བྱེད་པ་དང༌། ཡོན་ཏན་དཔག་ཏུ་མེད་པའི་རྟེན་བྱེད་པ་དང༌། རྟོགས་པ་གོང་ནས་གོང་དུ་འགྲོ་བ་དང༌།

ལྡན་པས་ན་ས་ཞེས་བྱ་སྟེ། རྒྱན་ལས། འབྱུང་པོ་དཔག་མེད་འཇིགས་མེད་ཕྱིར། །དཔག་ཏུ་མེད་པ་དེ་དག་ལ། །ཕྱི་ཕྱིར་གང་དུ་འགྲོ་ལྡན་ཕྱིར། །དེ་དག་ཉིད་ནི་སར་འདོད་དོ། །ཞེས་སོ། །གསུམ་པ་ལ། ས་དང་པོ་རབ་ཏུ་དགའ་བ་ལ་སོགས་ས་བཅུའོ། །བཞི་པ་ལ། ས་དང་པོ་ལ། མཚན་ཉིད། དབྱེ་བ། སྒྲ་དོན་ནོ། །དང་པོ་ནི། ཐེག་ཆེན་གྱི་སྦྱོར་ལམ་རྫོགས་རྗེས་སུ་བྱུང་ཞིང༌། ས་གཉིས་པའི་ཡེ་ཤེས་མ་ ༼༥༣༥༽ སྐྱེས་གོང་གི་རབ་ཏུ་དགའ་བའི་མིང་ཅན་གྱི་མངོན་རྟོགས། དབྱེ་ན། ས་དང་པོའི་བར་ཆད་མེད་ལམ། རྣམ་གྲོལ། ཁྱད་པར་གྱི་ལམ་མོ། །དང་པོའི་མཚན་ཉིད། མཐོང་སྤངས་ཤེས་སྒྲིབ་དངོས་སུ་སྤོང་བར་བྱེད་བཞིན་པའི་ཐེག་ཆེན་གྱི་བདེན་པ་མངོན་རྟོགས། མཚན་གཞི། ཐེག་ཆེན་མཐོང་ལམ་པ་དབང་རྟུལ་གྱི་རྒྱུད་ཀྱི་བཟོད་པ་བརྒྱད་ལྟ་བུ། གཉིས་པའི་མཚན་ཉིད། རང་རྒྱུ་བར་ཆད་མེད་ལམ་གྱི་ངོ་སྐལ་གྱི་མཐོང་སྤངས་ཤེས་སྒྲིབ་ལས་གྲོལ་བའི་རྟེན་གཉེན་པོས་བསྡུས་པའི་བདེན་པ་མངོན་རྟོགས། མཚན་གཞི། ཐེག་ཆེན་མཐོང་ལམ་པ་དབང་རྟུལ་གྱི་རྒྱུད་ཀྱི་ཤེས་པ་བརྒྱད་ལྟ་བུ། གསུམ་པའི་མཚན་ཉིད། ཐེག་ཆེན་གྱི་ལམ་རྗེས་ཤེས་རྫོགས་རྗེས་སུ་བྱུང་ཞིང༌། མཐོང་ལམ་གྱི་རྟོགས་རིགས་གོང་འཕེལ་དུ་གྱུར་པའི་མཁྱེན་པ། དབྱེ་ན། ས་དང་པོ་རང་གིས་བསྡུས་པའི་ཁྱད་པར་གྱི་ལམ་དང༌། ས་གོང་མས་བསྡུས་པའི་དེ་གཉིས། དང་པོ་ནི། ས་དང་པོའི་རྗེས་ 

༼༥༣༦༽ ཐོབ་དང༌། མཉམ་གཞག་སེང་གེ་རྣམ་བསྒྱིངས་ལྟ་བུ། གཉིས་པ་ནི། ས་གཉིས་པ་ཡན་ཆད་ཀྱི་མཁྱེན་པ་ལྟ་བུ། ས་གོང་མ་རྣམས་ལ་ཡང་དབྱེ་བ་འདི་བཞིན་དུ་ཤེས་པར་བྱའོ། །གསུམ་པ་ནི། ས་དང་པོ་ལ་རབ་ཏུ་དགའ་བ་ཅེས་བྱ་སྟེ། བླ་ན་མེད་པའི་བྱང་ཆུབ་ལ་རྒྱུའི་ནུས་པ་ཉེ་བ་དང༌། སེམས་ཅན་མང་པོའི་དོན་སྒྲུབ་པའི་ནུས་པ་མཐོང་ནས། དགའ་སྤྲོ་རྒྱ་ཆེན་པོ་དང་ལྡན་པའི་ཕྱིར། རྒྱན་ལས། བྱང་ཆུབ་དང་ནི་ཉེ་བ་དང༌། །སེམས་ཅན་དོན་སྒྲུབ་མཐོང་བ་ལ། །རབ་ཏུ་དགའ་བ་སྐྱེ་འགྱུར་ཏེ། །དེ་ཕྱིར་རབ་དགའ་ཞེས་བརྗོད་དོ། །ཞེས་སོ། །གཉིས་པ་ལ་ཡང་གསུམ་ལས། མཚན་ཉིད་ནི། ས་དང་པོ་རྫོགས་རྗེས་སུ་བྱུང་ཞིང༌། ས་གསུམ་པ་མ་སྐྱེས་གོང་གི་དྲི་མ་མེད་པའི་མིང་ཅན་གྱི་མངོན་རྟོགས། དབྱེ་ན་གསུམ། དང་པོའི་མཚན་ཉིད། རང་གི་ངོས་སྐལ་གྱི་འདོད་པའི་སས་བསྡུས་ཀྱི། སྒོམ་སྤངས་ཤེས་སྒྲིབ་ཆེན་པོའི་ས་བོན་དངོས་སུ་སྤོང་བར་བྱེད་བཞིན་པའི་ཐེག་ཆེན་གྱི་རྗེས་ལ་ ༼༥༣༧༽ མངོན་རྟོགས། དབྱེ་ན། འདོད་པའི་སས་བསྡུས་ཀྱི་སྒོམ་སྤངས་ཤེས་སྒྲིབ་ཆེན་པོའི་ཆེན་པོ། དེའི་འབྲིང༌། དེའི་ཆུང་ངུ་དངོས་སུ་སྤོང་བར་བྱེད་པའི་བར་ཆད་མེད་ལམ་གསུམ། གཉིས་པའི་མཚན་ཉིད། རང་རྒྱུ་བར་ཆད་མེད་ལམ་གྱི་ངོས་སྐལ་གྱི་འདོད་པའི་སས་བསྡུས་ཀྱི་སྒོམ་སྤངས་ཤེས་སྒྲིབ་ཆེན་པོ་ལས་གྲོལ་བའི་རྟེན་གཉེན་པོས་བསྡུས་པའི་རྗེས་ལ་མངོན་རྟོགས། དབྱེ་ན། འདོད་པའི་སས་བསྡུས་ཀྱི་སྒོམ་སྤངས་ཤེས་སྒྲིབ་ཆེན་པོ་སྐོར་གསུམ་ལས་གྲོལ་བའི་རྣམ་གྲོལ་ལམ་གསུམ། གསུམ་པའི་མཚན་ཉིད་དང༌། དབྱེ་བ་སྔར་ལྟར་རོ། །གསུམ་པ་སྒྲ་དོན་ནི། ས་གཉིས་པ་ལ་དྲི་མ་མེད་པ་ཞེས་བྱ་སྟེ། འཆལ་བའི་ཚུལ་ཁྲིམས་ཀྱི་རྒྱུ་ཉོན་མོངས་པའི་དྲི་མ་དང་བྲལ་བའི་ཕྱིར། རྒྱན་ལས། འཆལ་ཚུལ་རྩོལ་བའི་དྲི་བྲལ་ཕྱིར། །དྲི་མ་མེད་པའི་ས་ཞེས་བྱ། །ཞེས་སོ། །ས་ལྷག་མ་རྣམས་ཀྱི་མཚན་ཉིད་དང་དབྱེ་བ་སྔར་ལས་དཔག་སྟེ་ཤེས་པར་བྱའོ། །

༼༥༣༨༽ སྒྲ་དོན་ནི། ས་གསུམ་པ་ལ། འོད་བྱེད་པ་ཞེས་བྱ་སྟེ། གནས་ལུགས་རྟོགས་པའི་ཡེ་ཤེས་ཀྱི་སྣང་བ་རྒྱ་ཆེན་པོ་དང་ལྡན་པའི་ཕྱིར། ཆོས་ཀྱི་སྣང་བ་ཆེན་པོ་ནི། །བྱེད་པའི་ཕྱིར་ན་འོད་བྱེད་པའོ། །ཞེས་སོ། །བཞི་པ་ལ། འོད་འཕྲོ་བ་ཞེས་བྱ་སྟེ། བྱང་ཆུབ་ཕྱོགས་མཐུན་རྟོགས་པའི་ཤེས་རབ་ཀྱི་འོད་ཟེར་གྱིས་སྒྲིབ་གཉིས་ཀྱི་བུད་ཤིང་བསྲེག་པར་བྱེད་པའི་ཕྱིར། འདི་ལྟར་བྱང་ཆུབ་ཕྱོགས་མཐུན་ཆོས། །རབ་ཏུ་བསྲེག་བྱེད་འོད་ལྟ་བུ། །དེ་དང་ལྡན་ཕྱིར་ས་དེ་ནི། །གཉིས་བསྲེག་པས་འོད་འཕྲོ་ཅན། །ཞེས་སོ། །ལྔ་པ་ལ། སྦྱང་དཀའ་བ་ཞེས་བྱ་སྟེ། སེམས་ཅན་སྨིན་པ་དང༌། རང་གི་སེམས་བསྲུང་བའི་སྦྱང་དཀའ་བའི་ཡོན་ཏན་གཉིས་དང་ལྡན་པའི་ཕྱིར། སེམས་ཅན་རྣམས་ཡོངས་སྨིན་བྱེད་ཅིང༌། །རང་གི་སེམས་ཀྱང་བསྲུང་བའི་ཕྱིར། །བློ་ལྡན་རྣམས་ཀྱིས་སྦྱང་དཀའ་བ། །དེ་ཕྱིར་སྦྱང་དཀའ་ཞེས་བྱ་འོ། །ཞེས་སོ། །དྲུག་པ་ལ་མངོན་དུ་གྱུར་པ་ཞེས་བྱ་སྟེ། འཁོར་འདས་ཀྱི་གནས་ལུགས་ ༼༥༣༩༽ མངོན་སུམ་དུ་རྟོགས་པའི་ཤེས་རབ་མངོན་འགྱུར་དུ་ལྡན་པའི་ཕྱིར། ཤེས་རབ་ཕ་རོལ་ཕྱིན་བརྟན་ནས། །འཁོར་བ་དང་ནི་མྱ་ངན་འདས། །གཉིས་འདི་མངོན་དུ་གྱུར་པའི་ཕྱིར། །མངོན་དུ་གྱུར་པའི་ས་ཞེས་བཤད། །ཅེས་སོ། །བདུན་པ་ལ་རིང་དུ་སོང་བ་ཞེས་བྱ་སྟེ། མཉམ་རྗེས་བགྲོད་པ་གཅིག་པའི་ལམ་ས་བརྒྱད་པ་དང་དངོས་རྒྱུ་དངོས་འབྲས་སུ་འབྲེལ་བའི་སྟོབས་ཀྱིས་མཚན་འཛིན་གྱི་རྣམ་རྟོགས་ལས་རིང་དུ་སོང་བའི་ཕྱིར། བགྲོད་གཅིག་ལམ་དང་འབྲེལ་བའི་ཕྱིར། །རིང་དུ་སོང་བའི་སར་འདོད་དོ། །ཞེས་སོ། །བརྒྱད་པ་ལ་མི་གཡོ་བ་ཞེས་བྱ་སྟེ། མཚན་འཛིན་དང་རང་དོན་ཡིད་བྱེད་ཀྱི་འདུ་ཤེས་གཉིས་ཀྱི། གཡོ་བ་མི་ནུས་པའི་ཕྱིར། འདུ་ཤེས་གཉིས་ཀྱིས་མི་གཡོའི་ཕྱིར། །མི་གཡོ་བ་ཞེས་ངེས་པར་བརྗོད། །ཅེས་སོ། །དགུ་པ་ལ་ལེགས་པའི་བློ་གྲོས་ཞེས་བྱ་སྟེ། སོ་སོ་ཡང་དག་པར་རིག་པ་བཞི་རྗེས་མཐུན་པ་བརྙེས་པས།

གསུང་རབ་ཀྱི་ཚིག་དོན་ལ་བློ་གྲོས་ཐོགས་མེད་དུ་འཇུག་པའི་ཕྱིར། ༼༥༤༠༽ སོ་སོ་ཡང་དག་རིགས་བློ་བཟང༌། །ས་དེ་ལེགས་པའི་བློ་གྲོས་ཡིན། །ཞེས་སོ། །བཅུ་པ་ལ། ཆོས་ཀྱི་སྤྲིན་ཞེས་བྱ་སྟེ། གཟུངས་དང་ཏིང་ངེ་འཛིན་གྱི་སྤྲིན་གྱི་སེམས་ནམ་མཁའ་ལྟ་བུ་ལ་ཁྱབ་པའི་ཕྱིར། སྤྲིན་བཞིན་གཉིས་ཀྱིས་ནམ་མཁའི་ཆོས། །ཁྱབ་པའི་ཕྱིར་ན་ཆོས་ཀྱི་སྤྲིན། །ཞེས་སོ། །ལྔ་པ་ལ། བསྡུ་བ། གྲངས་ངེས། ཤེས་བྱ་མཁྱེན་ཚུལ། ཡོན་ཏན་གྱི་ཁྱད་པར། རྣམ་སྨིན་གྱི་ལུས་འཛིན་པའི་ཚུལ་ལོ། །དང་པོ་ལ། མ་དག་ས་དང༌། དག་པ་ས་གཉིས་འདུས་ཏེ། ས་བདུན་པ་མན་ཆད་ནི། འབད་རྩོལ་གྱི་མཚན་མས་མ་དག་ས་དང༌། བརྒྱད་པ་ཡན་ཆོད་དེས་དག་པའི་ས་ཡིན་པའི་ཕྱིར། རྒྱུའི་ས་དང་འབྲས་བུའི་ས་གཉིས་སུ་ཡང་འདུས་ཏེ། དང་པོ་དགུ་རྒྱུའི་དང༌། བཅུ་པ་འབྲས་བུའི་སར་བཤད་པའི་ཕྱིར། གཉིས་པ་ལ། བསླབ་པའི་ཉམས་སུ་བླང་བྱའི། སྤང་བྱའི་དབང་དུ་བྱས་པའི་གྲངས་ངེས་སོ། །དང་པོ་ནི། བསླབ་པ་གསུམ་གྱི་རྒྱུ་ངོ་བོ་འབྲས་བུའི་དབང་དུ་བྱས་ནས་ས་ ༼༥༤༡༽ བཅུར་བཞག་སྟེ། དང་པོའི་དབང་དུ་བྱས་ནས་ས་དང་པོ། གཉིས་པའི་དབང་དུ་བྱས་ནས་ས་གཉིས་པ་ནས་དྲུག་པའི་བར། གསུམ་པའི་དབང་དུ་བྱས་ནས་ལྷག་མ་བཞི་བཞག་པའི་ཕྱིར། དང་པོ་ཡིན་ཏེ། ས་དང་པོར། བསླབ་པའི་རྒྱུ་སྦྱིན་པའི་ཕར་ཕྱིན་ལ་གཙོ་བོར་སྤྱོད་པའི་ཕྱིར། གཉིས་པ་ཡིན་ཏེ། ས་གཉིས་པ་ནི། ཚུལ་ཁྲིམས་ཀྱི་བསླབ་པའི་རང་བཞིན། གསུམ་པ་སེམས་ཀྱི་བསླབ་པའི་རང་བཞིན། བཞི་པ། ལྔ་པ། དྲུག་པ་ནི། བྱང་ཆུབ་ཕྱོགས་མཐུན། བདེན་བཞི། རྟེན་འབྲེལ་རྟོགས་པའི་ཤེས་རབ་ལ་གཙོ་བོར་སྤྱོད་པས་ཤེས་རབ་ཀྱི་བསླབ་པའི་རང་བཞིན་ཡིན་པའི་ཕྱིར། གསུམ་པ་ཡིན་ཏེ། ས་བདུན་པར། མཚན་འཛིན་མངོན་གྱུར་པ་ལས་རིང་དུ་སོང༌། བརྒྱད་པར་འབད་རྩོལ་གྱི་མཚན་མ་ཉེ་བར་ཞི། དགུ་པ་སོ་སོ་ཡང་དག་པར་རིགས་པ་བརྙེས། བཅུ་པ་གཟུངས་དང་ཏིང་འཛིན་གྱི་ཡོན་ཏན་གཙོ་བོར་གྱུར་པའི་ཕྱིར།

གཉིས་པ་ནི། ༼༥༤༢༽ ཉམས་སུ་བླང་བྱ་ཕ་རོལ་ཏུ་ཕྱིན་པ་བཅུའི་དབང་དུ་བྱས་ནས་ས་བཅུ་བཞག་སྟེ། ས་དང་པོར་སྦྱིན་པའི་ཕར་ཕྱིན་ལ་གཙོ་བོར་སྤྱོད་པ་ནས། ས་བཅུ་པར་ཡེ་ཤེས་ཀྱི་ཕར་ཕྱིན་ལ་གཙོ་བོར་སྤྱོད་པའི་ཕྱིར་ཏེ། དབུས་མཐའ་ལས། སྦྱིན་པ་ཚུལ་ཁྲིམས་བཟོད་བརྩོན་འགྲུས། །བསམ་གཏན་དང་ནི་ཤེས་རབ་ཐབས། །སྨོན་ལམ་སྟོབས་དང་ཡེ་ཤེས་དང༌། །འདི་དག་ཕ་རོལ་ཕྱིན་བཅུའོ། །ཞེས་དང༌། ཁྱད་པར་ཅན་དང་ཁྱད་མེད་ནི། །ས་བཅུ་རྣམས་སུ་ཤེས་པར་བྱ། །ཞེས་སོ། །གསུམ་པ་ནི། སྤང་བྱ་སྒྲིབ་པ་བཅུའི་གཉེན་པོར་ས་བཅུ་བཞག་སྟེ། དབུས་མཐར་རོ། །ཆོས་ཀྱི་དབྱིངས་ལ་མ་རིག་པ། །ཉོན་མོངས་ཅན་མིན་སྒྲིབ་པ་བཅུ། །ས་བཅུ་མི་མཐུན་ཕྱོགས་རྣམས་ཀྱི། །གཉེན་པོ་དག་ནི་ས་ཡིན་ནོ། །ཞེས་སོ། །གསུམ་པ་ལ། ཤེས་བྱ་རྟོགས་པའི་རིམ་པ་དང༌། ཇི་ལྟར་དུ་རྟོགས་ཚུལ་ལོ། །དང་པོ་ལ། རང་བཞིན་རྣམ་དག་རྟོགས་པའི་རིམ་པ་དང༌། གློ་བུར་རྣམ་དག་རྟོགས་ ༼༥༤༣༽ པའི་རིམ་པ་གཉིས། དང་པོ་ནི། ས་བཅུའི་མཉམ་བཞག་གི་གནས་སྐབས་སུ་རང་བཞིན་རྣམ་དག་གི་ཆོས་ཉིད་མཐོང་ཚུལ་ལ་ཁྱད་པར་མེད་དེ། ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་བཟོད་ཀྱིས་སྡུག་བསྔལ་བདེན་པའི་རང་བཞིན་རྣམ་དག་གི་ཆོས་ཉིད་མངོན་སུམ་དུ་མཐོང་བའི་དུས་སུ། ཆོས་ཐམས་ཅད་ཀྱི་རང་བཞིན་རྣམ་དག་གི་ཆོས་ཉིད་མངོན་སུམ་དུ་མཐོང་བའི་ཕྱིར་ཏེ། དེ་ཆོས་ཉིད་ལ་སྒྲུབ་པས་འཇུག་པའི་མངོན་སུམ་གང་ཞིག རང་བཞིན་རྣམ་དག་གི་ཆོས་ཉིད་ལ་རིགས་མི་འདྲ་བའི་དབྱེ་བ་མེད་པའི་ཕྱིར། འཕགས་པ་ལྷས། གང་གིས་དངོས་གཅིག་དེ་བཞིན་ཉིད་མཐོང་བ། །དེ་ཡིས་དངོས་ཀུན་དེ་བཞིན་ཉིད་དུ་མཐོང༌། །ཞེས་དང༌། རྣམ་འགྲེལ་ལས། དེ་ཕྱིར་དངོས་པོ་མཐོང་བ་ཡིས། །ཡོན་ཏན་མཐའ་དག་མཐོང་བ་ཉིད། །ཅེས་སོ། །གལ་ཏེ། དེས་ངོ་བོ་ཉིད་སྐུ་མངོན་སུམ་དུ་རྟོགས་པར་ཐལ། ཆོས་ཐམས་ཅད་ཀྱི་རང་བཞིན་རྣམ་དག་ ༼༥༤༤༽ གི་ཆོས་ཉིད་མངོན་སུམ་དུ་རྟོགས་པའི་ཕྱིར།

གཞན་ཡང༌། དེ་ཆོས་ཅན། རང་བཞིན་རྣམ་དག་གི་ཆོས་ཉིད་ཡིན་ན། ཁྱོད་ཀྱིས་མངོན་སུམ་དུ་རྟོགས་པས་ཁྱབ་པར་ཐལ། ཁྱོད་ཀྱི་རང་བཞིན་རྣམ་དག་གི་ཆོས་ཉིད་ཐམས་ཅད་མངོན་སུམ་དུ་རྟོགས་པའི་ཕྱིར་ཏེ། ཆོས་ཐམས་ཅད་ཀྱི་རང་བཞིན་རྣམ་དག་གི་ཆོས་ཉིད་མངོན་སུམ་དུ་རྟོགས་པའི་ཕྱིར། ས་འོག་མས་མ་ཐོབ་པའི་ཡོན་ཏན་གོང་མས་ཐོབ་རྒྱུ་མེད་པར་ཐལ། དེར་རང་བཞིན་རྣམ་དག་གི་ཆོས་ཉིད་མཐོང་ཚུལ་ལ་ཁྱད་པར་མེད་པའི་ཕྱིར། ཞེ་ན། དང་པོ་ལ་སྐྱོན་མེད་དེ། ངོ་བོ་ཉིད་སྐུ་དེ་རང་བཞིན་རྣམ་དག་གི་ཆོས་ཉིད་ཙམ་ལ་འཇོག་པ་མ་ཡིན་པར། གློ་བུར་གྱི་དྲི་མ་མ་ལུས་པར་སྤངས་པས་རབ་ཏུ་ཕྱེ་བའི་དག་པ་གཉིས་ལྡན་གྱི་ཆོས་ཉིད་ཡིན་པའི་ཕྱིར། གཉིས་པ་ལ། ཐེག་ཆེན་གྱི་མཐོང་ལམ་ཆོས་ཅན། བདེན་པར་མེད་པའི་ཆོས་ཉིད་ཡིན་ན། ཁྱོད་ཀྱི་མཐོང་བས་ཁྱབ་པར་ཐལ། ཁྱོད་ཀྱིས་བདེན་པར་མེད་པའི་ ༼༥༤༥༽ ཆོས་ཐམས་ཅད་མངོན་སུམ་དུ་རྟོགས་པའི་ཕྱིར། ཆོས་ཐམས་ཅད་བདེན་མེད་དུ་མངོན་སུམ་དུ་རྟོགས་པའི་ཕྱིར། གསུམ་པ་ལ། སྐྱོན་མེད་དེ། རང་བཞིན་རྣམ་དག་གི་ཆོས་ཉིད་མཐོང་ཚུལ་ལ་ཁྱད་པར་མེད་ཀྱང༌། ཆོས་ཅན་སོ་སོ་བ་དང་འབྲེལ་བའི་ཆོས་ཉིད་ལ་ངེས་པ་མི་འདྲ་བ་འདྲེན་པའི་སྒོ་ནས་ལོག་ཕྱོགས་སུ་འཛིན་པའི་སྒྲོ་འདོགས་རིམ་བཞིན་གཅོད་པའི་ཕྱིར། དེ་ཡང་ས་དང་པོར། ཆོས་དབྱིངས་ཀུན་འགྲོའི་ཚུལ་དུ་རྟོགས་པ་དང༌། གཉིས་པར་མཆོག་དོན་དུ། གསུམ་པར་རྒྱུ་མཐུན་དོན་གྱི་མཆོག་ཏུ། བཞི་པར་འཛིན་མེད་ཀྱི་དོན་དུ། ལྔ་པར་རྒྱུད་པ་དང་མེད་པའི་དོན་དུ། དྲུག་པར་ཀུན་ནས་ཉོན་མོངས་པ་མེད་པའི་དོན་དུ། བདུན་པར་ཐ་དད་མེད་པའི་དོན་དུ། བརྒྱད་པར་རྣམ་པར་མི་རྟོག་པ་ལ་དབང་བའི་དོན་དུ། དགུ་པར་ཡེ་ཤེས་ལ་དབང་བའི་དོན་དུ། བཅུ་པར་ཆོས་དབྱིངས་འཕྲིན་ལས་ལ་དབང་བའི་དོན་དུ་རྟོགས་པའི་ཕྱིར། དབུས་མཐའ་ ༼༥༤༦༽ ལས། ཀུན་ཏུ་འགྲོ་དོན་མཆོག་གི་དོན། །རྒྱུ་མཇུག་དོན་གྱི་མཆོག་ཉིད་དང༌། །ཡོངས་སུ་འཛིན་པ་མེད་དོན་དང༌། །རྒྱུད་རྣམས་ཐ་དད་མེད་དོན་དང༌། །ཉོན་མོངས་རྣམ་དག་མེད་དོན་དང༌། །ཐ་དད་མེད་པའི་དོན་ཉིད་དང༌། །འགྲིབ་མེད་འཕེལ་བ་མེད་དོན་དང༌། །དབང་ནི་རྣམ་པ་བཞི་ཡི་གནས། །ཞེས་སོ། །གཉིས་པ་ནི།

ས་བཅུའི་མཉམ་བཞག་གི་གནས་སྐབས་སུ། གློ་བུར་རྣམ་དག་གི་ཆོས་ཉིད་མཐོང་ཚུལ་ལ་ཁྱད་པར་ཡོད་དེ། དེར་གློ་བུར་གྱི་དྲི་མ་རེ་རེ་དང་བྲལ་བའི་ཆོས་ཉིད་གསལ་མཐོང་རེ་རེ་ཡོད་པའི་ཕྱིར་ཏེ། ས་དང་པོར་མཐོང་སྤངས་སྤངས་པའི་གློ་བུར་རྣམ་དག་གི་ཆོས་ཉིད་གསར་དུ་མཐོང་བ་ནས་སངས་རྒྱས་ཀྱི་སར་སྒྲིབ་པ་མ་ལུས་པ་དང་བྲལ་བའི་ཆོས་དབྱིངས་མངོན་སུམ་དུ་གསར་དུ་མཐོང་བའི་ཕྱིར། མདོ་ལས། སྤྲིན་མཐོང་མཁའ་ལ་ཉི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན། །བློ་མིག་དག་པའི་འཕགས་ཀུན་གྱིས་ཀྱང་ཐམས་ཅད་མཐོང་མ་ལགས། ། ༼༥༤༧༽ བཅོམ་ལྡན་འདས་ཁྱོད་ཆོས་སྐུ་གང་དག་བློ་གྲོས་མཐའ་ཡས་པ། །ཤེས་བྱ་མཐའ་མེད་མཁའ་དབྱིངས་ཁྱབ་པ་དེ་དག་གིས་ཀུན་མཐོང༌། །ཞེས་སོ། །གཉིས་པ་ལ། དགག་བཞག་སྤངས་གསུམ་མོ། །དང་པོ་ལ་ཁ་ཅིག ས་བཅུའི་མཉམ་བཞག་གི་གནས་སྐབས་སུ་བློ་མེད་དེ། དེར་སྤྲོས་པའི་མཚན་མ་མཐའ་དག་དང་བྲལ་བའི་ཕྱིར། ཁ་ཅིག བློ་ཡོད་ཀྱང་ཀུན་རྫོབ་དངོས་ཡུལ་དུ་མི་བྱེད་དེ། སྤྲོས་བྲལ་གྱི་ཆོས་ཉིད་ལ་རྩེ་གཅིག་ཏུ་གནས་པའི་ཕྱིར་དང༌། ཀུན་རྫོབ་ནི་མ་རིག་པའི་དབང་གིས་བྱུང་བའི་འཁྲུལ་སྣང་ཙམ་ཡིན། ཟེར། དང་པོ་མི་འཐད་དེ། ཐེག་ཆེན་གྱི་མཐོང་ལམ་དེ། ཆོས་ཉིད་མངོན་སུམ་དུ་གསར་དུ་མཐོང་བའི་ལམ་མ་ཡིན་པར་ཐལ་བ་དང༌། དེ་ན་སྒྲིབ་པ་དངོས་སུ་སྤོང་བྱེད་ཀྱི་གཉེན་པོ་མེད་པར་ཐལ་བ་སོགས་ཀྱི་སྐྱོན་ཡོད། གཉིས་པ་ལ། ས་བཅུའི་རྗེས་ཐོབ་ཀྱི་གནས་སྐབས་སུ་མ་རིག་པའི་དབང་གིས་བྱུང་བའི་ ༼༥༤༨༽ འཁྲུལ་སྣང་གོང་འཕེལ་དུ་འགྱུར་བར་ཐལ། དེར་ཀུན་རྫོབ་བདེན་པར་མཐོང་ཚུལ་གོང་འཕེལ་དུ་འགྱུར་བའི་ཕྱིར། རང་ལུགས། ས་བཅུའི་མཉམ་བཞག་གིས་བདེན་གཉིས་ཟུང་འཇུག་གི་ཚུལ་གྱིས་འཇལ་ཏེ། ལྟ་བས་མཐོང་བའི་སྟེང་དུ་སྤྲོས་པ་གཅོད་ཅིང༌། སྒོམ་པས་ཀྱང་སྣང་བ་ལ་དམིགས་ནས་རང་བཞིན་མེད་པར་སྒོམ་པའི་ཕྱིར། རྗེས་ཐོབ་ཀྱིས་ཀྱང་བདེན་གཉིས་ཟུང་འཇུག་ཏུ་འཇལ་ཏེ།

འདུས་བྱས་ཀྱི་ཆོས་འདི་དག་སྣང་ལ་རང་བཞིན་མེད་པར་སྒྱུ་མ་ལྟ་བུར་འཇལ་བའི་ཕྱིར་ཏེ། རྩ་བར། ཡོངས་སུ་བསྔོ་བ་ཁྱད་པར་ཅན། །དེ་ཡི་བྱེད་པ་མཆོག་ཡིན་ནོ། །དེ་ནི་དམིགས་མེད་རྣམ་པ་ཅན། །ཕྱིན་ཅི་མ་ལོག་མཚན་ཉིད་དོ། །ཞེས་དང༌། དག་པ་འཇིག་རྟེན་པ་བཟུང་བ་དང་འཛིན་པར་མངོན་པར་མ་ཞེན་པའི་རྣམ་པ། ཞེས་དང༌། སྒྱུ་མ་ལྟ་བུའི་བདག་ཉིད་དུ་སྣང་བའི་བློ། ཞེས་གསུངས་པའི་ཕྱིར། འོན་ཀྱང་འཇལ་ཚུལ་ལ་ཁྱད་པར་ཡོད་དེ། མཉམ་བཞག་དུ་དོན་དམ་འཛིན་སྟངས་ ༼༥༤༩༽ ཀྱི་ཡུལ་དུ་བྱེད་ཅིང༌། ཀུན་རྫོབ་དམིགས་ཡུལ་ཙམ་དུ་བྱེད། རྗེས་ཐོབ་ཏུ་ཀུན་རྫོབ་འཛིན་སྟངས་ཀྱི་ཡུལ་དུ་བྱེད་ཅིང༌། དོན་དམ་དམིགས་ཡུལ་དུ་བྱས་པའི་སྒོ་ནས་འཇལ་བར་བྱེད་པའི་ཕྱིར། དེ་ལ་ཁོ་ན་རེ། ཐེག་ཆེན་གྱི་མཐོང་ལམ་ཆོས་ཅན། བདེན་གཉིས་གཅིག་ཆར་དུ་མངོན་སུམ་དུ་རྟོགས་པར་ཐལ། དོན་དམ་བདེན་པ་མངོན་སུམ་དུ་རྟོགས་པ་གང་ཞིག ཀུན་རྫོབ་བདེན་པ་དངོས་ཡུལ་དུ་མངོན་སུམ་དུ་རྟོགས་པའི་ཕྱིར། འདོད་ན། བདེན་གཉིས་ངོ་བོ་གཅིག་ཏུ་རྟོགས་པ་ལ་སྒྲིབ་བྱེད་ཀྱི་དྲི་མ་སྤངས་པར་ཐལ། འདོད་ན། སྒྲིབ་པ་སྤངས་པར་ཐལ་ལོ། །གཞན་ཡང༌། ཐེག་ཆེན་སློབ་པའི་མཉམ་བཞག་ལས་ལོགས་སུ་རྗེས་ཐོབ་ཀྱི་མཁྱེན་པ་དགོས་མེད་དུ་ཐལ། མཉམ་བཞག་གི་མཁྱེན་པས་ཀུན་རྫོབ་དངོས་ཡུལ་དུ་བྱེད་པའི་ཕྱིར། ཞེ་ན། དང་པོ་ལ། ཐེག་ཆེན་གྱི་མཐོང་ལམ་ཆོས་ཅན། ཆོས་ཅན་དང་ཆོས་ཉིད་གཅིག་ཆར་ ༼༥༥༠༽ དུ་མངོན་སུམ་དུ་རྟོགས་པར་ཐལ། ཆོས་ཅན་མངོན་སུམ་དུ་རྟོགས་པ་གང་ཞིག ཆོས་ཉིད་མངོན་སུམ་དུ་རྟོགས་པའི་ཕྱིར། དང་པོ་དེར་ཐལ། ཁྱོད་ཀྱིས་རྟོགས་བྱར་གྱུར་པའི་ཆོས་དེ་ཆོས་ཅན་ཡིན་པའི་ཕྱིར་ཏེ། དེ་རང་གི་ཆོས་ཉིད་ཀྱི་ཆོས་ཅན་ཡིན་པའི་ཕྱིར། རྩ་བར་འདོད་ན། དེ་གཉིས་ངོ་བོ་གཅིག་ཏུ་རྟོགས་པ་ལ་སྒྲིབ་བྱེད་ཀྱི་དྲི་མ་སྤངས་པར་ཐལ། འདོད་ན། སྒྲིབ་གཉིས་སྤངས་པར་ཐལ། རིམ་བཞིན་འཁོར་གསུམ། གཉིས་པ་ལ། ཇི་སྙེད་པ་མཁྱེན་པའི་རྣམ་མཁྱེན་ལས་ལོགས་སུ་ཇི་ལྟ་བ་མཁྱེན་པའི་རྣམ་མཁྱེན་དགོས་མེད་དུ་ཐལ།

དེས་ཇི་ལྟ་ཇི་སྙེད་ཀྱི་ཆོས་མ་ལུས་པ་མངོན་སུམ་དུ་རྟོགས་པའི་ཕྱིར། གཞན་ཡང༌། ཐེག་ཆེན་གྱི་མཐོང་ལམ་ཆོས་ཅན། ས་དང་པོའི་ཡོན་ཏན་བརྒྱ་ཕྲག་བཅུ་གཉིས་དང་ལྡན་པའི་མཁྱེན་པ་མ་ཡིན་པར་ཐལ། དུས་སྐད་ཅིག་ལ་སངས་རྒྱས་བརྒྱ་མངོན་སུམ་དུ་མཐོང་ནུས་པའི་མཁྱེན་པ་མ་ཡིན་པའི་ཕྱིར། མ་ ༼༥༥༡༽ གྲུབ་ན། ཀུན་རྫོབ་བདེན་པ་མངོན་སུམ་དུ་མཐོང་བར་འགྱུར། བདེན་བཞི་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པའི་ཉན་ཐོས་ཀྱི་ལམ་ཤེས་པའི་ལམ་ཤེས་ཆོས་ཅན། ཉན་ཐོས་ཀྱི་ལམ་དེ་བདེན་མེད་དུ་མ་རྟོགས་པར་ཐལ། དོན་དམ་བདེན་པ་མ་རྟོགས་པའི་ཕྱིར། རྟགས་ཁས། འདོད་ན། རྟོགས་པར་ཐལ། ཉན་ཐོས་ཀྱི་ལམ་ཤེས་པའི་ལམ་ཤེས་ཡིན་པའི་ཕྱིར། ཁྱབ་སྟེ། རྣམ་པར་མི་དམིགས་སྒོ་ནས་ནི། །ཉན་ཐོས་ལམ་འདི་ཤེས་པར་བྱ། །ཞེས་སོ། །བདེན་མེད་ཀྱི་རྣམ་པ་ཅན་གྱི་བྱང་འཕགས་ཀྱི་རྗེས་ཐོབ་བཞི་མ་གྲུབ་པར་ཐལ། བདེན་གཉིས་ཅིག་ཆར་དུ་རྟོགས་པའི་བྱང་འཕགས་ཀྱི་རྗེས་ཐོབ་གཞི་མ་གྲུབ་པའི་ཕྱིར། འདོད་ན། དེ་ནི་དམིགས་མེད་རྣམ་པ་ཅན། །ཞེས་སོགས་དང་འགལ་ལོ། །བཞི་པ་ལ། མ་དག་ས་དང༌། དག་པ་ས་ལ་ལྡན་པའི་ཡོན་ཏན་གཉིས། དང་པོ་ལ། ས་དང་པོ་ལ་ལྡན་པའི་ཡོན་ཏན་ 

༼༥༥༢༽ ཞིབ་ཏུ་བཤད་པ་དང༌། དེས་ལྷག་མ་མཚོན་ཚུལ་ལོ། །དང་པོ་ལ། སྡོམ་ཚིག་དང་དེའི་དོན་བཤད་པ་གཉིས། དང་པོ་ནི། མཐོང་དང་བྱིན་བརླབས་གནས་དང་འཇུག །འཇུག་ལྡང་གཡོ་དང་སྣང་དང་སྨིན། །བགྲོད་དང་ཆོས་སྒོ་ལུས་སྟོན་འཁོར། །ཡོན་ཏན་བརྒྱ་ཕྲག་བཅུ་གཉིས་སོ། །ཞེས་སོ། །གཉིས་པ་ནི། དུས་སྐད་ཅིག་མ་གཅིག་ལ་ཞེས་པ་གང་གསལ་བྱེད་དུ་སྦྱར་ཏེ། སངས་རྒྱས་བརྒྱ་མཐོང་བར་ནུས། དེས་བྱིན་གྱིས་རློབ་པར་བྱེད། བསྐལ་པ་བརྒྱར་གནས་ནུས། དེའི་སྔོན་མཐའ་དང་ཕྱི་མཐའ་ལ་འཇུག་པར་ནུས། ཏིང་ངེ་འཛིན་བརྒྱ་ལ་སྙོམས་པར་འཇུག་ཅིང་ལྡང་བར་ནུས། འཇིག་རྟེན་གྱི་ཁམས་བརྒྱ་གཡོ་བར་ནུས། འཇིག་རྟེན་གྱི་ཁམས་བརྒྱ་སྣང་བར་བྱེད་ནུས། སེམས་ཅན་བརྒྱ་སྨིན་པར་བྱེད་ནུས། སངས་རྒྱས་ཀྱི་ཞིང་བརྒྱར་བགྲོད་ནུས། ཆོས་ཀྱི་སྒོ་བརྒྱ་འབྱེད་ནུས། རང་གི་ལུས་བརྒྱར་སྟོན་ནུས། དེ་རེ་རེ་ཡང་འཁོར་བརྒྱ་ཕྲག་རེ་རེ་དང་ལྡན་པར་སྟོན་ནུས་པ་ ༼༥༥༣༽ སྟེ། མདོ་སྡེ་ས་བཅུ་པའི་དོན་འཇུག་པར་ཚིགས་སུ་བཅད་པ་ནི། དེ་ཚེ་འདི་ཡིས་སངས་རྒྱས་བརྒྱ་མཐོང་ཞིང༌། །དེ་དག་བྱིན་གྱིས་བརླབས་ཀྱང་འདི་ཡིས་རྟོགས། །དེ་ཉིད་ཚེ་ན་བསྐལ་པ་བརྒྱར་གནས་ཤིང༌། །སྔོན་དང་ཕྱི་མའི་མཐའ་ཡང་ཡང་དག་འཇུག །བློ་ལྡན་ཏིང་འཛིན་བརྒྱ་ཕྲག་སྙོམས་པར་འཇུག་ཅིང་གཏོང་བྱེད་དེ། །འཇིག་རྟེན་ཁམས་བརྒྱ་འདི་ཡིས་ཀུན་ནས་གཡོ་ཞིང་སྣང་བར་ནུས། །དེ་བཞིན་རྫུ་འཕྲུལ་གྱིས་དེ་སེམས་ཅན་བརྒྱ་ཕྲག་སྨིན་བྱེད་ཅིང༌། །བརྒྱ་ཕྲག་གྲངས་དང་རྗེས་འབྲེལ་ཞིང་དག་ཏུའང་འགྲོ་བར་འགྱུར། །དེས་ནི་ཆོས་ཀྱི་སྒོ་རྣམས་ཡང་དག་འབྱེད་བྱེད་ཐུབ་དབང་སྲས། །རང་གི་ལུས་ལ་ལུས་རྣམས་ཀུན་ནས་སྟོན་པར་བྱེད་པའང་ཡིན། །རང་གི་འཁོར་དང་བཅས་པས་མཛེས་འབྱོར་ལུས་ནི་རེ་རེ་ཞིང༌། །རྒྱལ་བའི་སྲས་པོ་བརྒྱ་ཕྲག་དག་དང་རྗེས་སུ་འབྲེལ་བའང་སྟོན། །ཞེས་སོ། །གཉིས་པ་ནི། ས་གཉིས་པར་ཡོན་ཏན་དེ་དག་སྟོང་འགྱུར།

གསུམ་པར་འབུམ་འགྱུར། ༼༥༥༤༽ བཞི་པར་བྱེ་བ་ཕྲག་བརྒྱར་འགྱུར། ལྔ་པར་བྱེ་བ་སྟོང་འགྱུར། དྲུག་པར་བྱེ་བ་བརྒྱ་ཕྲག་སྟོང་འགྱུར། བདུན་པར་བྱེ་བ་ཕྲག་ཁྲིག་བརྒྱའི་འགྱུར་ཐོབ་པར་བཤད། གཉིས་པ་ལ། ས་བརྒྱད་པ་སྟོང་གསུམ་འབུམ་ཕྲག་བཅུའི་རྡུལ་གྱི་གྲངས་དང་མཉམ་པའི་ཡོན་ཏན། དགུ་པར་སངས་རྒྱས་ཀྱི་ཞིང་གྲངས་མེད་འབུམ་ཕྲག་བཅུའི་རྡུལ་གྱི་གྲངས་དང་མཉམ་པའི་ཡོན་ཏན་ནོ། །བཅུ་པར་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་གྱི་གྲངས་དང་མཉམ་པའི་ཡོན་ཏན་ཐོབ་སྟེ། འཇུག་པར། མི་གཡོ་བའི་སར་གནས་རྣམ་རྟོག་མེད་པ་དེས། །སྟོང་གསུམ་བརྒྱ་ཕྲག་སྟོང་སྡོམས་འཇིག་རྟེན་ན། །རྡུལ་ཚད་ཇི་སྙེད་ཡོད་པ་དེ་རྣམས་དང༌། །གྲངས་མཉམ་ཡོན་ཏན་དག་ནི་འཐོབ་པར་འགྱུར། །ལེགས་པའི་བློ་གྲོས་ས་ལ་གནས་པ་ཡི། །བྱང་ཆུབ་སེམས་དེས་སྔར་བསྟན་ཡོན་ཏན་དག །གྲངས་མེད་བརྒྱ་ཕྲག་སྟོང་དུ་ཡང་དག་པར། །སྡོམས་པ་ཕྲག་བཅུའི་རྡུལ་ཚད་འཐོབ་པར་འགྱུར། །རེ་ཞིག་བཅུ་པ་འདིར་དེའི་ཡོན་ཏན་དག །ངག་གི་སྤྱོད་ ༼༥༥༥༽ ཡུལ་ལས་ཆེས་འདས་གྱུར་ཅིང༌། །ངག་གི་སྤྱོད་ཡུལ་མ་ཡིན་སྡོམས་རྣམས་ན། །རྡུལ་དག་ཇི་སྙེད་ཡོད་པ་དེ་སྙེད་འགྱུར། །ཞེས་སོ། །ལྔ་པ་ནི། ས་དང་པོར་འཛམ་གླིང་གི་རྒྱལ་པོ། གཉིས་པར་གླིང་བཞི་ལ་དབང་བའི་རྒྱལ་པོ། གསུམ་པར་བརྒྱ་བྱིན། བཞི་པར་འཐབ་བྲལ། ལྔ་པར་དགའ་ལྡན། དྲུག་པར་འཕྲུལ་དགའ། བདུན་པར་གཞན་འཕྲུལ་མན་ཆད་ལ་དབང་བའི་རྒྱལ་པོ། བརྒྱད་པར་སྟོང་གི་བདག་པོ་ཚངས་པ། དགུ་པ་སྟོང་གསུམ་གྱི་སྟོང་ཆེན་པོའི་བདག་པོ་ཚངས་པ་ཆེན་པོ། བཅུ་པར་འོག་མིན་མན་ཆད་ལ་དབང་བའི་ལྷའི་བུ་དབང་ཕྱུག་ཆེན་པོའི་ཚུལ་བཟུང་ནས་སེམས་ཅན་རྣམས་ཀྱི་ཇི་ལྟར་འདོད་པའི་དོན་སྒྲུབ་པར་བཤད་དོ། །གཉིས་པ་ནི། ཡོངས་སུ་སྦྱོང་བ་རྣམ་བཅུ་ཡིས། །ཞེས་སོགས་ཀྱི་གཞུང་གསུངས་པ་ཆོས་ཅན། དགོས་པ་ཡོད་དེ། སའི་ཡོངས་སྦྱོང་གི་རབ་དབྱེ་བདེ་བླག་ཏུ་རྟོགས་པའི་ཆེད་ཡོད་པའི་ཕྱིར།

ལེགས་པར་བཤད་པ་ལུང་རིགས་ཀྱི་རྒྱ་མཚོ་ལས་རྣམ་མཁྱེན་བཤད་པའི་སྐབས་ཏེ་དང་པོའོ།། །། 1$0000220༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །།1$0000270